
    <html>
    <head>
    <title>
    Pomerančová bábovka
    </title>
    </head>
    <body>
    <h2>
    Pomerančová bábovka
    </h2>
    <div class="recept obsah">
 <p>
  „Pomerančová bábovka s ořechy a čokoládou. Dokonalý recept naší rodiny. Občas zkouším nové bábovkové recepty, ale žádný jiný to zatím nepřekonal.“
 </p>
 <blockquote>
  <p>
   300 g cukru moučka
   <br/>
   200 g rozměklého másla
   <br/>
   pár kapek vanilkové esence
   <br/>
   6 žloutků
   <br/>
   1 smetanu min. 31%
   <br/>
   50 g hořké čokolády
   <br/>
   100 g vlašských ořechů
   <br/>
   300 g polohrubé mouky
   <br/>
   1 prášek do pečiva
   <br/>
   6 bílků na sníh
   <br/>
   1 bio pomeranč
   <br/>
   1 lžíce třtinového cukru
   <br/>
   máslo a hrubá mouka na vymazání formy
  </p>
 </blockquote>
 <p>
  Nejprve si připravíme domácí kandovanou pomerančovou kůru. Škrabkou oloupeme tenkou vrstvu pomerančové kůry. Kůru vložíme do rendlíku s vodou, tak aby byla ponořená, a necháme přejít varem. Poté scedíme a propláchneme pod tekoucí vodou. Postup varu a cezení kůry opakujeme 3×. Při posledním varu ale nahradíme vodu vymačkanou pomerančovou šťávou a přisypeme lžíci třtinového cukru. Tentokrát nevyléváme ani neproplachujeme, ale necháme ve šťávě macerovat. Kůru před použitím vyjmeme z nálevu a nakrájíme na velmi tenké nudličky.
 </p>
 <p>
  Vymažeme a vysypeme formu. Bílky našleháme do pevného sněhu. Cukr našleháme s máslem do světlé pěny, postupně přidáme vanilku a žloutky. Nakonec lehce zašleháme smetanu. V míse smícháme mouku s práškem do pečiva. Ve food processoru nahrubo podrtíme čokoládu a ořechy. Všechny sypké suroviny přidáme do směsi másla, žloutků a smetany, přidáme nakrájenou a lehce vymačkanou pomerančovou kůru nakonec zlehka vmícháme i sníh z bílků. Nalijeme do formy a pečeme cca 1 hodinu na 170°C.
 </p>
 <blockquote>
  <h6>
   Poleva
  </h6>
  <p>
   40 g másla
   <br/>
   70 g cukru moučka
   <br/>
   1 vrchovatá lžička kakaa
   <br/>
   1 lžíce Grand Marnier
   <br/>
   jedlé květy na dekorování (např. kandované fialky)
  </p>
 </blockquote>
 <p>
  Na polevu rozpustíme máslo a vmícháme cukr, kakao a likér.
 </p>
 <p>
  Utřeme do hladka a teplou bábovku zalijeme. Dekorujeme dle fantazie např. jedlými květy.
 </p>
 <blockquote>
  <h6>
   Poznámky k bábovce
  </h6>
  <p>
  </p>
 </blockquote>
 <p>
  » pomeranče používám jen oranžovou část kůry, bílá část je hořká
 </p>
 <p>
  » kandovanou kůru v nálevu mám i několik dnů v lednici k dalšímu použití
 </p>
 <p>
  » ořechy lze předem lehce opražit, zlepší se tím celková chuť bábovky
 </p>
 <p>
  » po upečení bábovku překlopím a přikryji vlhkou utěrkou, bábovka se potom lehčeji vyklopí
 </p>
 <p>
  » suroviny na bábovku si připravím předem a nechám všechny nahřát na pokojovou teplotu; pokud mají všechny suroviny stejnou teplotu, nehrozí sražení těsta
 </p>
</div><img src="../temp/74/img0.jpg" width=33% /><img src="../temp/74/img1.jpg" width=33% /><img src="../temp/74/img2.jpg" width=33% />
    </body>
    </html>
    