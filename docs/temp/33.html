
    <html>
    <head>
    <title>
    Kynutý věnec s bramborami
    </title>
    </head>
    <body>
    <h2>
    Kynutý věnec s bramborami
    </h2>
    <div class="recept obsah">
 <p>
  „O Velikonocích vždy snídáme mazanec. Zkoušela jsem jej na sto způsobů i další různé alternativy. A tato varianta patří mezi ně. Recept jsem opět našla u babičky v sešitu. Měla ho několikrát podtržený, což mi naznačovalo, že rozhodně nebudu zklamaná, když ho vyzkouším. A stál opravdu za to, je to jeden z našich velikonočních favoritů.“
 </p>
 <blockquote>
  <h6>
   Věnec
  </h6>
  <p>
   ½ droždí
   <br/>
   1 lžička cukru krupice
   <br/>
   2 lžíce vlažného mléka
   <br/>
   175 g uvařených brambor
   <br/>
   390 g polohrubé mouky
   <br/>
   80 g cukru krupice
   <br/>
   1 lžíce domácího vanilkového cukru
   <br/>
   75 g rozpuštěného másla (ne horkého)
   <br/>
   1 vejce
   <br/>
   1 žloutek
   <br/>
   150 ml vlažného mléka
   <br/>
   kůra z 1 bio citronu
   <br/>
   1 zarovnanou lžičku soli
   <br/>
   žloutek s trochou mléka na potření
   <br/>
   mouku na podsypání
   <br/>
   cukr moučka na poprášení
   <br/>
   plátky mandliček na ozdobu
   <br/>
   150 g másla
   <br/>
   skořice
   <br/>
   krupicový cukr
   <br/>
   snítka rozmarýnu
  </p>
 </blockquote>
 <p>
  Nejprve si připravíme kvásek. Droždí rozdrolíme do misky, přidáme vlažné mléko a cukr, lehce rozmícháme a na teplém místě necháme kvásek vzejít.
 </p>
 <p>
  Uvařené brambory (když budou vlahé, bude těsto lépe kynout) nastrouháme na jemném struhadle do velké mísy, přidáme oba druhy cukru, rozpuštěné máslo, mouku, kvásek, vejce a žloutek. Dále přidáme sůl, citronovou kůru, vlažné mléko a zaděláme těsto. Těsto se může během hnětení lepit, pak přisypáváme polohrubou mouku.
 </p>
 <p>
  Po dokonalém uhnětení zaprášíme bochánek těsta moukou, přikryjeme utěrkou a necháme ho na teplém místě nakynout (cca hodina, nebo dokud těsto nezdvojnásobí svůj objem).
 </p>
 <p>
  Po nakynutí rozdělíme těsto na moukou posypané ploše na tři stejné části. Rozválíme a naplníme rozmíchaným máslem se skořicí a cukrem. Pevně zarolujeme, zapleteme pevný cop, zatočíme do věnce a spojíme.
 </p>
 <p>
  Věnec necháme pod utěrkou na plechu odpočívat a mezitím si předehřejeme horkovzdušnou troubu na 170 °C. Rozmícháme žloutek s trochou mléka, potřeme celý věnec a nakonec ho zasypeme plátky mandliček. Pečeme cca 20 až 25 min.
 </p>
 <p>
  Po vytažení z trouby necháme věnec vystydnout na mřížce a před podáváním zaprášíme moučkovým cukrem, dozdobíme.
 </p>
</div><img src="../temp/33/img0.jpg" width=33% /><img src="../temp/33/img1.jpg" width=33% /><img src="../temp/33/img2.jpg" width=33% />
    </body>
    </html>
    