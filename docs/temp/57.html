
    <html>
    <head>
    <title>
    Hruškovo-jablečný štrúdl
    </title>
    </head>
    <body>
    <h2>
    Hruškovo-jablečný štrúdl
    </h2>
    <div class="recept obsah">
 <p>
  „Není podzimu bez štrúdlu :). Vlastnoručně vyrobené listové těsto byl jeden z mých prvních pečících pokusů v raném dětství.”
 </p>
 <blockquote>
  <h6>
   Listové těsto
  </h6>
  <p>
   250 g hladké mouky
   <br/>
   50 g másla (vychlazeného a nakrájeného na kostičky)
   <br/>
   1 lžička soli
   <br/>
   150 ml studené vody
  </p>
 </blockquote>
 <blockquote>
  <h6>
   Máslové těsto
  </h6>
  <p>
   200 g změklého másla
   <br/>
   30 g hladké mouky
  </p>
 </blockquote>
 <blockquote>
  <h6>
   Náplň
  </h6>
  <p>
   3 větší jablka
   <br/>
   3 větší hrušky
   <br/>
   hrst odmočených hrozinek v rumu
   <br/>
   půl lžičky skořice
   <br/>
   popř. med, kdyby jablka nebyla dost sladká
  </p>
 </blockquote>
 <blockquote>
  <h6>
   Na ozdobení
  </h6>
  <p>
   1 šlehačka
   <br/>
   lístky máty
   <br/>
   moučkový cukr
  </p>
 </blockquote>
 <p>
  Nejdříve si připravíme tzv. „vodánek“. Do mísy dáme 250 g mouky, sůl a 50 g másla. Pomocí prstů vytvoříme drobenku. Přidáme vodu a vidličkou zpracováváme těsto, až začne trochu držet pohromadě a odlepovat se od stěn misky. Vyklopíme ho na pomoučněnou plochu a zpracujeme rukama - zapracujeme všechny odpadávající drobečky. Pokud je těsto suché, přidáme trošku vody a hněteme asi tři minuty, až je těsto hladké a vláčné. Zabalíme ho do fólie a dáme alespoň na 30 minut do lednice.
 </p>
 <p>
  Dalším krokem je příprava máslového těsta. 200 g másla smícháme s 30 g mouky a vzniklou pastu dáme mezi dva čtverce potravinové fólie o velikosti 12 × 12 cm a rozetřeme do stran.
 </p>
 <p>
  Necháme chladit, až je máslový plát pevný, ale stále trošku tvárný. Mělo by to být asi 15 minut.
 </p>
 <p>
  Teď dáme obě těsta dohromady. Na pomoučené ploše rozválíme vodánek na čtverec o hraně 15 cm. Máslový čtverec dáme doprostřed rozváleného vodánku tak, aby se špičky dotýkaly prostředků stran vodánku.
 </p>
 <p>
  Rohy vodánku přehneme přes máslo, jako bychom skládali obálku. Spoje zlehka přitlačíme prsty, aby nám vznikl úhledný čtverec těsta, ze kterého nekouká máslo. Pracujeme rychle, aby se nám to neroztékalo.
 </p>
 <p>
  Na pomoučněné ploše rozválíme těsto na zhruba 5 mm silný obdélník. Přeložíme ho na třetiny a oprašujeme přebytečnou mouku. Otočíme o 90° a rozválíme opět na obdélník. Přeložíme na třetiny, zabalíme do fólie a necháme alespoň 30 minut chladit.
 </p>
 <p>
  Rozvalování a překládání opakujeme ještě alespoň 2× a vždy dáme těsto vychladit.
 </p>
 <p>
  Jablka a hrušky nastrouháme na hrubo, vymačkáme přebytečnou vodu a ochutíme hrozinkami, skořicí a popř. můžeme dosladit medem.
 </p>
 <p>
  Vyválíme těsto, naplníme a pečeme cca 30 min. na 170 stupňů.
 </p>
 <p>
  Po vychlazení pocukrujeme, ozdobíme šlehačkou a lístky máty.
 </p>
</div><img src="../temp/57/img0.jpg" width=33% /><img src="../temp/57/img1.jpg" width=33% /><img src="../temp/57/img2.jpg" width=33% />
    </body>
    </html>
    