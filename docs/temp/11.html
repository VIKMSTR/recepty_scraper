
    <html>
    <head>
    <title>
    Knedlíky z krupkového odpalovaného těsta s meruňkami
    </title>
    </head>
    <body>
    <h2>
    Knedlíky z krupkového odpalovaného těsta s meruňkami
    </h2>
    <div class="recept obsah">
 <p>
  „Ovocné knedlíky jsem nejvíce vařila, když byly děti malé. Zkoušela jsem jak kynuté, tak z tvarohu, z brambor nebo krupice. Do kynutých jsem nejčastěji dávala povidla, meruňky, ostružiny a černý rybíz. Do těch z bramborového těsta jsem dávala jedině švestky a sypala mletým mákem a cukrem a samozřejmě polévala máslíčkem.Tvarohové byly nejlepší s čerstvými jahodami polité máslem, posypané cukrem a zalité zakysanou smetanou. Ty krupicové jsou dobré s jablíčky, ty sypu mletým mákem s cukrem, anebo si na másle opražím strouhanku a pak do ní zamíchám cukr. Vychladlé sypu na knedlíky. V kombinaci s máslem jsou výborné. Když jsem je dřív uvařila a děti byly ve škole, tak jsem je narovnala do mísy, zabalila do utěrky a strčila pod peřinu. Vydržely krásně horké, dělávala to tak moje babička a pak i mamka. Takže když je teď vařím, děti chodí kolem a čekají na povel, ať jdou ke stolu, anebo okukují, co je pod peřinou.“
 </p>
 <blockquote>
  <h6>
   Knedlíky z odpalovaného těsta
  </h6>
  <p>
   500 ml mléka
   <br/>
   trochu soli
   <br/>
   lžíce cukru
   <br/>
   100 g másla
   <br/>
   300 g dětské krupičky
   <br/>
   300 g hrubé mouky
   <br/>
   2 až 3 vejce
   <br/>
   meruňky
  </p>
 </blockquote>
 <p>
  Do kastrolu si nalijeme mléko, přidáme sůl a cukr, zahřejeme, přidáme máslo a po rozpuštění přisypeme krupičku. Odpalujeme tak dlouho, až se těsto nelepí. Poté těsto dáme na vál, přisypeme hrubou mouku, přidáme vajíčka a zpracujeme.
 </p>
 <p>
  Vyválíme plát, nakrájíme čtverce, do každého vložíme meruňku, zabalíme a dáme vařit do vroucí osolené vody. Když knedlíky vyplavou, jsou hotové.
 </p>
 <blockquote>
  <h6>
   Dokončení
  </h6>
  <p>
   meruňkový rozvar s cukrem (meruňky, cukr, citrón)
   <br/>
   lehce zkaramelizované mandle (mandle, cukr, voda)
   <br/>
   rozpuštěné máslo
   <br/>
   šlehačka
   <br/>
   cukr na posypání
  </p>
 </blockquote>
 <p>
  Ze zbylých meruněk si uvaříme rozvar. Meruňky nakrájíme na kostičky, zasypeme cukrem a vaříme do změknutí. Můžeme přidat i trochu citrónu.
 </p>
 <p>
  Mandle si připravíme tak, že si v kastrůlku rozpustíme cukr s trochou vody, vsypeme mandle a zamícháme. Pak dáme směs na pečicí papír a ještě zahřejeme v troubě.
 </p>
 <p>
  Na dno talíře si vlijeme rozvar, položíme knedlíky, polijeme rozpuštěným máslem, přidáme ušlehanou šlehačku, pocukrujeme a ještě zasypeme mandlemi.
 </p>
 <blockquote>
  <h6>
   Tvarohové knedlíky
  </h6>
  <p>
   250 g tvarohu v pozlátku
   <br/>
   1 vejce
   <br/>
   250 g špaldové celozrnné mouky
   <br/>
   špetka prášku do pečiva
   <br/>
   špetka soli
   <br/>
   dvě lžíce oleje
   <br/>
   jahody (nebo jablka s povidly)
  </p>
 </blockquote>
 <p>
  Do mísy si dáme tvaroh, olej, sůl, vejce. Vše rozmícháme na jemnou konzistenci. Pak přidáme mouku s kypřícím práškem. Dáváme ho tam, aby byly knedlíky měkčí. Těsto dáme na vál, vyválíme váleček, odkrojíme kousky, uděláme placičky, plníme ovocem. Vše hezky zabalíme do tvaru kulatého knedlíku a dáme do vroucí vody se solí.
 </p>
 <p>
  Vaříme, dokud knedlíky nevyplavou na povrch.
 </p>
 <blockquote>
  <h6>
   Dokončení
  </h6>
  <p>
   rozpuštěné máslo
   <br/>
   cukr na posypání
  </p>
 </blockquote>
 <p>
  Knedlíky polijeme máslem a zasypeme moučkovým cukrem.
 </p>
</div><img src="../temp/11/img0.jpg" width=33% /><img src="../temp/11/img1.jpg" width=33% /><img src="../temp/11/img2.jpg" width=33% />
    </body>
    </html>
    