
    <html>
    <head>
    <title>
    Olivový chléb s rozmarýnem a tymiánem
    </title>
    </head>
    <body>
    <h2>
    Olivový chléb s rozmarýnem a tymiánem
    </h2>
    <div class="recept obsah">
 <p>
  „Olivový chléb je druhá dobrota, která mě zřejmě dostala do soutěže. Takže nostalgie. A hlavně je výborný! Každopádně maličko od castingu ‚vytuněný‘.“
 </p>
 <blockquote>
  <p>
   92 g zelených oliv bez pecek
   <br/>
   92 g černých oliv bez pecek
   <br/>
   hrst vlašských ořechů
   <br/>
   500 g mouky na chléb
   <br/>
   5 g soli
   <br/>
   ½ lžičky sušeného česneku
   <br/>
   1 lžička sušeného chilli
   <br/>
   1 lžička sušeného rozmarýnu
   <br/>
   čerstvý tymián
   <br/>
   kostka droždí
   <br/>
   120 ml vody + 240 ml vody
   <br/>
   olivový olej
   <br/>
   mouka na podsyp
   <br/>
   kukuřičná mouka
  </p>
 </blockquote>
 <p>
  Nakrájíme olivy na čtvrtky. V míse smícháme chlebovou mouku, sůl, česnek, rozmarýn, chilli a tymián. V malé misce rozdrobíme droždí a zalijeme 120 ml teplé vody, vlijeme do mouky, dolijeme 240 ml teplé vody a vypracujeme mírně lepivé těsto, do kterého přidáme nakrájené olivy a ořechy.
 </p>
 <p>
  Těsto přendáme do mísy, kterou jsme vymazali olivovým olejem a i na těsto nalijeme pár kapek, rozmažeme a přikryjeme ho potravinářskou fólií.
 </p>
 <p>
  Těsto by mělo ztrojnásobit svůj objem kynutím. Po vykynutí ho přendáme na pomoučený vál, rozprostřeme a jakoby srolujeme. Poté ho dáme na látkovou utěrku, kterou posypeme moukou a kukuřičnou moukou a necháme 30 minut zabalené odpočívat.
 </p>
 <p>
  Rozpálíme si troubu na 240 °C a vložíme do ní litinový hrnec bez poklice. Chléb přendáme z utěrky do rozpáleného hrnce, přiklopíme pokličkou a pečeme 25 až 30 minut na 240 °C. Po uplynutí doby stáhneme na 230 °C a odklopíme pokličku, pečeme ještě asi 20 minut, dokud chléb nezezlátne.
 </p>
 <p>
  Poté ho vyklopíme na mřížku a necháme zchladnout.
 </p>
 <p>
  Můžeme ho podávat se sýrovou pomazánkou se sušenými rajčaty a parmezánem.
 </p>
 <blockquote>
  <h6>
   Pomazánka se sušenými rajčaty
  </h6>
  <p>
   1 mascarpone
   <br/>
   sušená rajčata naložená v oleji
   <br/>
   bylinky dle chuti (pažitka, petržel, libeček...)
   <br/>
   sůl
   <br/>
   pepř
   <br/>
   12% smetana
  </p>
 </blockquote>
 <p>
  Mascarpone dáme do misky, přilijeme smetanu dle potřeby a vymícháme krémovou hmotu. Přidáme na kousky nakrájená rajčata (popřípadě i pokud jsou kapary), sůl, pepř, bylinky. Část smetany můžeme nahradit olejem z rajčat. Má báječnou chuť koření.
 </p>
</div><img src="../temp/16/img0.jpg" width=33% /><img src="../temp/16/img1.jpg" width=33% /><img src="../temp/16/img2.jpg" width=33% />
    </body>
    </html>
    