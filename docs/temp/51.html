
    <html>
    <head>
    <title>
    Linecký koláč s mandlemi a lískovými oříšky
    </title>
    </head>
    <body>
    <h2>
    Linecký koláč s mandlemi a lískovými oříšky
    </h2>
    <div class="recept obsah">
 <p>
  „Klasický recept na těsto jsem ‚vytunila‘ o drcené oříšky a mandle. Samotné těsto chutná trošku jako marcipán a je moc dobré. Pod mřížkou bude karamel a ořechy.”
 </p>
 <blockquote>
  <h6>
   Těsto
  </h6>
  <p>
   150 g změklého másla
   <br/>
   140 g moučkového cukru
   <br/>
   3 žloutky
   <br/>
   50 g mletých neloupaných mandlí
   <br/>
   50 g mletých lískových oříšků
   <br/>
   180 g špaldové mouky hladké
   <br/>
   rovná lžička skořice
  </p>
 </blockquote>
 <p>
  Prosátou mouku smícháme se skořicí, mletými mandlemi, oříšky a vše necháme ještě krátce projet food procesorem. Změklé máslo, moučkový cukr a žloutky na malé otáčky šleháme v robotu šlehací metlou. Přisypeme sypké suroviny a krátce zpracujeme na drobenku. Tu vyklopíme na vál a vypracujeme těsto, které zabalíme do fólie a dáme do lednice chvilku odležet.
 </p>
 <blockquote>
  <h6>
   Náplň
  </h6>
  <p>
   210 g cukru krupice
   <br/>
   6 lžic vody
   <br/>
   450 ml smetany ke šlehání
   <br/>
   300 g vlašských ořechů nasekaných nahrubo
   <br/>
   30 g másla
   <br/>
   bílek na potření
  </p>
 </blockquote>
 <p>
  Nádivku vyrobíme tak, že dáme do kastrůlku cukr a vodu a utavíme do zlatavě hnědé barvy (karamel musí vonět). Pak přilijeme horkou smetanu a lehce mícháme, dokud se karamel nerozpustí a lehce nezhoustne. Nakonec přimícháme máslo a nahrubo nasekané ořechy.
 </p>
 <p>
  Předehřejeme troubu na 170 °C a lehce máslem vymažeme boky kulaté koláčové formy (25 cm). Dno formy vyložíme pečicím papírem. Vyválíme těsto a rozprostřeme do formy, prsty dotvarujeme a přebytky těsta tupou stranou nože odřízneme. Zbytek odřízlého těsta potom použijeme na mřížku.
 </p>
 <p>
  Chladnou náplň vylijeme na připravený koláč. Poklademe mřížkou ze zbytků těsta. Potřeme bílkem a dáme péct na cca 30 minut. Hotový koláč pocukrujeme moučkovým cukrem.
 </p>
</div><img src="../temp/51/img0.jpg" width=33% /><img src="../temp/51/img1.jpg" width=33% /><img src="../temp/51/img2.jpg" width=33% />
    </body>
    </html>
    