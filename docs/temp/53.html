
    <html>
    <head>
    <title>
    Štrúdl s jablky a skořicí
    </title>
    </head>
    <body>
    <h2>
    Štrúdl s jablky a skořicí
    </h2>
    <div class="recept obsah">
 <p>
  „U celé naší rodiny vede s jablky, oříšky a skořicí. Prostě česká klasika. A nejraději ho máme ještě teplý, skoro vytažený z trouby. Recept jsem převzala po babičce, jenom těsto dělá spíše tažené. Já jsem zvolila listové, jelikož tak znělo zadání.“
 </p>
 <blockquote>
  <h6>
   Listové těsto
  </h6>
  <p>
   ½ kg hladké mouky
   <br/>
   250 g másla
   <br/>
   malý panák octa
   <br/>
   špetka soli
   <br/>
   voda
  </p>
 </blockquote>
 <blockquote>
  <h6>
   Náplň
  </h6>
  <p>
   5 jablek
   <br/>
   mletá skořice
   <br/>
   pár lžic cukru krupice
   <br/>
   vlašské ořechy
  </p>
 </blockquote>
 <blockquote>
  <h6>
   Dokončení
  </h6>
  <p>
   olej
   <br/>
   strouhanka
   <br/>
   moučkový cukr na posypání
   <br/>
   smetana ke šlehání (min. 33%)
   <br/>
   1 jablko
  </p>
 </blockquote>
 <p>
  Mouku s octem, solí a vodou (cca 2 dcl, ale raději od oka) vypracujeme vařečkou a poté ručně, aby vzniklo nelepivé těsto. Na pomoučněném vále uděláme bochánek, který vyválíme do kříže a doprostřed dáme kostku tuku. Zabalíme a vyválíme placku (obdélník), kterou přeložíme na 4× (zprava do středu, zleva do středu a znovu zleva). Potom znova vyválíme a přeložíme na 3× (zprava do ¾ a zleva přes). Znova vyválíme a přehneme opět na 4×. Těsto zabalíme a dáme do lednice.
 </p>
 <p>
  Jablka oškrábeme, nakrájíme na plátky (nepravidelné). Odpočaté těsto si rozválíme, potřeme olejem, posypeme trochou strouhanky, dáme jablka, posekané ořechy, skořicový cukr, cukr a zabalíme. Ještě potřeme olejem a dáme péct na 180 °C dozlatova. Po upečení a vychladnutí posypeme moučkovým cukrem, dozdobíme ušlehanou šlehačkou a jablkem.
 </p>
</div><img src="../temp/53/img0.jpg" width=33% /><img src="../temp/53/img1.jpg" width=33% /><img src="../temp/53/img2.jpg" width=33% />
    </body>
    </html>
    