
    <html>
    <head>
    <title>
    Pistáciová roláda
    </title>
    </head>
    <body>
    <h2>
    Pistáciová roláda
    </h2>
    <div class="recept obsah">
 <p>
  „Když slavíme narozeniny, nebo svátek, vždycky nám babička dává na výběr, zda dort či roládu. Takže když už je předortováno, volíme roládu. A kombinace bílé čokolády s malinami se u nás stala jednou z těch nej.“
 </p>
 <blockquote>
  <h6>
   Piškot
  </h6>
  <p>
   5 vajec
   <br/>
   4 polévkové lžíce horké vody
   <br/>
   100 g moučkového cukru
   <br/>
   50 g polohrubé mouky
   <br/>
   50 g pražených ovesných vloček
   <br/>
   špetička prášku do pečiva
   <br/>
   2 polévkové lžíce studené vody
   <br/>
   200 g pražených nesolených loupaných pistácií
  </p>
 </blockquote>
 <p>
  Vyšleháme žloutky s moučkovým cukrem a s horkou vodou do pěny. Přidáme mouku s práškem do pečiva, špetkou soli, praženými a posekanými vločkami a pistáciemi. Nakonec zlehka vmícháme tuhý sníh z bílků a studené vody.
 </p>
 <p>
  Těsto rozetřeme na plech s pečicím papírem a pečeme na 190 °C 10 až 12 min. Poté sundáme z plechu i s papírem a necháme asi minutu zchladnout. Překlopíme na čistý plát papíru a sloupneme papír. Stočíme i s čistým papírem a necháme vychladnout.
 </p>
 <blockquote>
  <h6>
   Malinový lemon curd
  </h6>
  <p>
   2 vejce
   <br/>
   250 g malin
   <br/>
   150 g cukru krupice
   <br/>
   1 citron (šťáva i kůra)
   <br/>
   ½ másla
  </p>
 </blockquote>
 <p>
  Do menšího hrnce dáme 250 g malin, šťávu a kůru z jednoho citronu a vaříme na mírném ohni asi 5 minut. Rozmícháme v misce 2 vejce s cukrem krupice, vaječnou směs přimícháme k malinám, rozšleháme metlou a dáme vařit do zhoustnutí. Odstavíme, přecedíme přes sítko a dáme vychladit do lednice.
 </p>
 <blockquote>
  <h6>
   Krém
  </h6>
  <p>
   250 g mascarpone
   <br/>
   1 a ½ změklého másla
   <br/>
   200 g bílé čokolády
   <br/>
   4 až 5 polévkových lžic cukru moučka
   <br/>
   125 g větších malin
   <br/>
   2 polévkové lžíce kokosu
  </p>
 </blockquote>
 <p>
  Rozpustíme čokoládu, vyšleháme máslo, přidáme cukr, mascarpone a šleháme do hladkého krému. Nakonec přidáme zchladlou čokoládu, kokos a vyšleháme.
 </p>
 <blockquote>
  <h6>
   Dokončení
  </h6>
  <p>
   100 g bílé čokolády
   <br/>
   zlatá gelová barva
  </p>
 </blockquote>
 <p>
  Roládu rozvineme, pomažeme krémem z malin, rozetřeme více než polovinu krému a na kraje poklademe maliny do jedné řady. Zavineme a necháme ji chvilku v papíru svinutou.
 </p>
 <p>
  Vysteleme oříšky (formičky) alobalem, natřeme zlatou barvou, slabou vrstvou bílé čokolády, dáme ztuhnout do mrazáku a poté natřeme druhou vrstvou čokolády. Opět dáme do lednice na chvilku ztuhnout.
 </p>
 <p>
  Sundáme papír a roládu potřeme po celém povrchu krémem. Zbytkem krému roládu dozdobíme zdobičkou, poklademe malinami, hotovými oříšky a domalujeme zlatou barvou.
 </p>
</div><img src="../temp/4/img0.jpg" width=33% /><img src="../temp/4/img1.jpg" width=33% /><img src="../temp/4/img2.jpg" width=33% />
    </body>
    </html>
    