
    <html>
    <head>
    <title>
    Linecký koláč s mandlovou moukou
    </title>
    </head>
    <body>
    <h2>
    Linecký koláč s mandlovou moukou
    </h2>
    <div class="recept obsah">
 <p>
  „Tento koláč se u nás peče jen občas. Žádná pikantní historka se k němu neváže. Vlastně ano, je to taková ta typicky záchranářská dobrota v situaci: ‚Ježišmarjávonipřijedouajátunicnemám!!!‘, protože je to za chvilku hotové a není to nic složitého. Ale taky je to dobrá příležitost, jak využít čerstvé poklady, co vyrostou na zahradě. A stejně jako bábovka je jeho příprava doslova ‚Piece of cake‘. (Poznámka: ‚To říká ten pravej.‘). Můžete experimentovat s tvarohem – někdo má raději tužší náplň, někdo měkčí, sladší… A spousta prostoru pro vaši kreativitu je při dekorování. Nabízí se tradiční mřížka, ale lze použít třeba různá vykrajovátka, udělat nápisy, věnování, nebo třeba úplný freestyle.”
 </p>
 <blockquote>
  <h6>
   Těsto
  </h6>
  <p>
   3 vejce
   <br/>
   300 g hladké mouky
   <br/>
   7 g prášku do pečiva
   <br/>
   280 g měkkého másla
   <br/>
   80 g cukru moučka
   <br/>
   1 g soli
   <br/>
   50 g mandlové mouky
  </p>
 </blockquote>
 <p>
  Vše smícháme a uhněteme těsto.
 </p>
 <blockquote>
  <h6>
   Náplň
  </h6>
  <p>
   500 g polotučného tvarohu
   <br/>
   2 celé vejce
   <br/>
   vanilkový lusk
   <br/>
   200 g cukru krupice
   <br/>
   citrónová kůra
  </p>
 </blockquote>
 <p>
  Smícháme všechny ingredience.
 </p>
 <blockquote>
  <h6>
   Dekorace
  </h6>
  <p>
   marmeláda (malinová a meruňková)
   <br/>
   125 g čerstvých malin
  </p>
 </blockquote>
 <p>
  Vyválíme těsto na plát a dáme na dno formy. Naplníme náplní a na povrch uděláme z těsta mřížku a dodekorujeme.
 </p>
 <p>
  Pečeme na 180 °C cca 40 minut.
 </p>
 <blockquote>
  <h6>
   Poznámky
  </h6>
  <p>
  </p>
 </blockquote>
 <p>
  Během pečení se koláč jakoby nafoukne, to tak prostě je, není to důvod k panice, on zase splaskne.
 </p>
 <p>
  Obvykle skoro všechno peču na horký vzduch. U tohoto koláče se ale může stát, že vypadá hotový, nicméně zespoda je ještě nedopečený. V tom případě přepnu na pečení pouze zespoda a dopékám. Každopádně kontrolu, je-li koláč zespoda dopečený, doporučuji nevynechat.
 </p>
 <p>
  Vyhrajte si s designem. Když přijdete k někomu na návštěvu nebo na večírek s krásným koláčem s osobním věnováním, budete za hvězdu.
 </p>
</div><img src="../temp/47/img0.jpg" width=33% /><img src="../temp/47/img1.jpg" width=33% /><img src="../temp/47/img2.jpg" width=33% />
    </body>
    </html>
    