
    <html>
    <head>
    <title>
    Babiččin linecký koláč ze špaldy
    </title>
    </head>
    <body>
    <h2>
    Babiččin linecký koláč ze špaldy
    </h2>
    <div class="recept obsah">
 <p>
  „Recept je od mojí babičky, ale abych si ho udělala trošku zdravější, tak jsem si ho trošku upravila. Tvarohovou náplň do koláče máme nejraději celá rodina a já miluji, když ji odlehčím kysanou smetanou a ušlehanými bílky. Přijde mi taková jemnější, jako nadýchaná peřinka a líp se mi jí. Doma je však vždy pře, zda tam dávat pod tvaroh marmeládu, nebo ne. Já ji tam po babičce dávám (a tak chutná více i dceři), ale manžel vyrostl na koláči bez marmelády a marmeládu tam nemusí.”
 </p>
 <blockquote>
  <h6>
   Těsto
  </h6>
  <p>
   400 g špaldové mouky
   <br/>
   100 g jemně namletých neloupaných mandlí
   <br/>
   150 g moučkového cukru
   <br/>
   150 g tuku Hera pokojové teploty
   <br/>
   2 vejce
   <br/>
   6 lžic mléka
   <br/>
   1 prášek do pečiva
   <br/>
   1 citron (šťáva a kůra)
  </p>
 </blockquote>
 <p>
  Zvážíme si suroviny a smícháme mouku s mandlemi a práškem do pečiva. Heru, cukr a vejce promícháme jen aby se vše spojilo (ne do pěny) a přidáváme moučnou směs a mléko – vytvoříme něco jako drobenku. Potom dopracujeme těsto na stole, dáme na chvilku chladit a zapneme troubu na 180 °C.
 </p>
 <blockquote>
  <h6>
   Tvarohová náplň
  </h6>
  <p>
   2 tučné tvarohy ve vaničce
   <br/>
   0,5 kelímku zakysané smetany
   <br/>
   cca 3 lžíce cukru krupice
   <br/>
   1 vanilkový cukr
   <br/>
   citronová šťáva
   <br/>
   plátek změklého másla
   <br/>
   sníh ze 2 bílků
   <br/>
   špetka soli
   <br/>
   skleničku pikantní marmelády (rybízová, lesní směs, špendlíky…)
   <br/>
   cca 150 g plátků mandlí
   <br/>
   moučkový cukr na posypání
  </p>
 </blockquote>
 <p>
  Tvaroh a všechny suroviny společně smícháme a na závěr ručně zamícháme ušlehaný sníh z bílků.
 </p>
 <p>
  Pečící papír dáme do formy a 2/3 těsta vyválíme na slabou placku, kterou do ní přeneseme. Namažeme vrstvou pikantní marmelády (nešetříme) a na to naneseme tvaroh.
 </p>
 <p>
  Nahoru vykrájíme mřížku a dekorujeme plátky mandlí. Pečeme cca 35 až 40 minut, necháme chvilku vychladnout, pocukrujeme a servírujeme.
 </p>
</div><img src="../temp/49/img0.jpg" width=33% /><img src="../temp/49/img1.jpg" width=33% /><img src="../temp/49/img2.jpg" width=33% />
    </body>
    </html>
    