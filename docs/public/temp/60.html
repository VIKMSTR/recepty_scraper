
    <html>
    <head>
    <title>
    Štrúdl z hroznového vína a kakaa
    </title>
    </head>
    <body>
    <h2>
    Štrúdl z hroznového vína a kakaa
    </h2>
    <div class="recept obsah">
 <p>
  „Domácí listové těsto jsem mnohokrát nedělala, spíše vždy nějaké to rychlejší, co moc nelistuje. Myslím, že každý pekař/ka jich má mnoho v zásobě ve své kuchařce. Ale potom mě oslovilo klasické překládané listové těsto, protože si ho člověk může připravit najednou víc a zpracovat pak postupně. Navíc to listování, když se podaří, tak je to něco úžasného. A náplň. V mé kuchařce mám mnoho různých náplní, ale zvolila jsem svou vlastní, kterou mám nejraději já, protože miluji ořechy a hodně náplně. Ořechovou část náplně jsem našla v jedné hodně staré kuchařce, někde jinde jsem zase zahlédla kombinaci ořechů s hroznovým vínem. Napadlo mě to spojit a vytvořit si tak bohatou, šťavnatou a opravdu vysokou vrstvu do štrúdlu.”
 </p>
 <blockquote>
  <h6>
   Máslové těsto
  </h6>
  <p>
   500 g másla pokojové teploty
   <br/>
   100 g hladké mouky
   <br/>
   vejce a trošku rozpuštěného másla na potření po dopečení
  </p>
 </blockquote>
 <blockquote>
  <h6>
   „Nudlové“ těsto
  </h6>
  <p>
   500 g hladké mouky
   <br/>
   250 ml vody
   <br/>
   1/2 lžičky soli
   <br/>
   šťáva z ½ citronu
  </p>
 </blockquote>
 <blockquote>
  <h6>
   Náplň
  </h6>
  <p>
   1/8 l vody
   <br/>
   200 g jemně nastrouhaných vlašských ořechů
   <br/>
   4-6 lžic pískového cukru
   <br/>
   1 balíček vanilinového cukru
   <br/>
   citrónová šťáva
   <br/>
   rum podle chuti
   <br/>
   2-3 polévkové lžíce kakaa
   <br/>
   0,5 skleničky kyselejší marmelády (rybízová, lesní směs, špendlíky atd.)
   <br/>
   1 kg hroznového vína bez pecek
   <br/>
   vejce na potření
   <br/>
   trocha rozpuštěného másla po dopečení
  </p>
 </blockquote>
 <blockquote>
  <h6>
   Dekorace
  </h6>
  <p>
   tráva pro krokodýla
  </p>
 </blockquote>
 <p>
  Obě těsta budeme připravovat v robotu.
 </p>
 <p>
  Nejdříve si připravíme máslové těsto. Do mísy dáme mouku a postupně přidáváme máslo. Rozetřeme na pečící papír cca 25 × 30 cm a dáme zachladit.
 </p>
 <p>
  Na druhé těsto rozpustíme ve vodě sůl a postupně přidáváme mouku. Vznikne tuhé nudlové těsto, které zabalíme a dáme také chladit.
 </p>
 <p>
  Když jsou obě těsta tuhá, vyválíme obdélník z druhého, nudlového těsta o velikosti 25 × 60 cm a dáme doprostřed první máslové těsto. Těsto seskládáme do psaníčka (zabalíme máslové těsto tak, aby nebylo vidět). Rozválíme, přeložíme a necháme zachladit.
 </p>
 <p>
  Když je těsto dost zachlazené, tak zvládneme překládat i vícekrát. Těsto je ideální překládat min. 5×, ale někdo skládá až 11×.
 </p>
 <p>
  Mezi chlazením připravíme náplň do štrúdlu.
 </p>
 <p>
  Dáme vařit vodu. Když je horká, tak do ní rozmícháme pískový cukr, vanilinový cukr, kakao a až když voda vaří, přidáme ořechy a mícháme tak, aby byla náplň hustá, ale ne vysušená. Přilijeme trochu rumu, citronové šťávy (dle chuti) a můžeme přimíchat ještě kyselejší marmeládu – pár lžiček.
 </p>
 <p>
  Necháme vychladnout. Mezitím si hroznové víno nakrájíme na půlky a smícháme se směsí. Zapneme troubu na pečení na 200 °C.
 </p>
 <p>
  Na pečícím papíře vyválíme plát těsta a přeneseme na plech, který je otočený dnem vzhůru. Tam plníme směsí, nařežeme, poskládáme krokodýla a rádýlkem dekorujeme (určitě část těsta zbude, dá se zpracovat později). Potom potřeme rozšlehaným vajíčkem a dáme péct.
 </p>
 <p>
  Nejdřív pečeme 15 minut na 200 °C, potom snížíme teplotu na 170 až 180 °C. Pečeme cca 50 minut až hodinu.
 </p>
 <p>
  Štrúdl necháme vychladnout a servírujeme ozdobený na travičce.
 </p>
</div><img src="../temp/60/img0.jpg" width=33% /><img src="../temp/60/img1.jpg" width=33% /><img src="../temp/60/img2.jpg" width=33% />
    </body>
    </html>
    