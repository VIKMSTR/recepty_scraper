
    <html>
    <head>
    <title>
    Vláčná bábovka s čokoládovou polevou
    </title>
    </head>
    <body>
    <h2>
    Vláčná bábovka s čokoládovou polevou
    </h2>
    <div class="recept obsah">
 <p>
  „Bábovku jsem poprvé ochutnala, když jsme jeli na výlet na Seč. U vody vytráví, tak babička vždy vozila něco dobrého s sebou. To jsem zdědila po ní, nikdy neodjíždím na výlet, aniž bych něco dobrého rodince nevezla :-) . Protože jsme to jako děti znaly, už po prvním vykoupání jsme loudily. Babička byla výborná hospodyňka. Vytáhla z košíku bábovku, kterou jsme nikdy neviděly. Bábovky nás většinou dusily, jak jsme to hltaly, ale tahle byla jiná. Tak sladká a tak klouzavá. Ten zážitek se mi zavrtal do paměti a když jsem dospěla a babička už mezi námi nebyla, vzpomněla jsem si na to. Tak jsme s mamkou hledaly ve starých sešitech, co po babičce měla schované a hurá, recept byl na světě :-) . U nás doma si získala své místečko v oblíbenosti a vím, že když ji upeču, tak se po ní jen zapráší :-) . Pokud nemám doma čokoládu Kaštany, tak tam dám jinou, to vůbec nevadí. Znám i jiné recepty na bábovky, tahle je hodně jednoduchá, ale vrací mě do dětství za babičkou. To byla pro mě jasná volba.“
 </p>
 <blockquote>
  <p>
   250 g hladké mouky
   <br/>
   4 vejce
   <br/>
   250 g cukru
   <br/>
   ½ skleničky oleje
   <br/>
   100–150 g čokolády (nejlepší jsou kaštany)
   <br/>
   1 kypřící prášek do pečiva
   <br/>
   ¾ skleničky vody
   <br/>
   vanilkový cukr
  </p>
 </blockquote>
 <blockquote>
  <h6>
   Poleva
  </h6>
  <p>
   200 g hořké čokolády
   <br/>
   50 g másla
   <br/>
   rum dle chuti
   <br/>
   100 g oříšků na posypání bábovky (vlašské nebo lískové; upražit na pánvi s trochou másla, např. lžičkou)
  </p>
 </blockquote>
 <p>
  Nejdříve si ušleháme sníh ze čtyř bílků. V druhé míse si utřeme žloutky s cukrem, přidáme vodu a olej, pak vsypeme mouku s kypřícím práškem a vanilkový cukr. Potom přidáme nastrouhanou čokoládu Kaštany a nakonec zlehka vmícháme sníh.
 </p>
 <p>
  Vymažeme si sádlem bábovkovou formu, vysypeme hrubší moukou, nalijeme těsto a dáme do předehřáté trouby na 190 °C zhruba na půl hodiny. Když se bábovka peče rychleji navrchu, přikryji to pečícím papírem.
 </p>
 <p>
  Vychladlé vyklopíme a pocákáme rozpuštěnou čokoládou s kapkou rumu a posypeme opraženými vlašskými nebo lískovými ořechy.
 </p>
 <p>
  Tato bábovka je krásně vláčná. Dá se při ní hodně improvizovat: třeba jaký druh čokolády nastrouháme dovnitř, takovou chuť bude mít. Zdobeni se také meze nekladou. Jednou jsem ji navrchu zdobila čokoládovou polevou a karamelizovanou hruškou. Je jednoduchá na přípravu, ale má úžasnou chuť. Stoji za vyzkoušení.
 </p>
</div><img src="../temp/73/img0.jpg" width=33% /><img src="../temp/73/img1.jpg" width=33% /><img src="../temp/73/img2.jpg" width=33% />
    </body>
    </html>
    