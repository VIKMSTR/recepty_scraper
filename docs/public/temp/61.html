
    <html>
    <head>
    <title>
    Špaldový štrúdl s jablky
    </title>
    </head>
    <body>
    <h2>
    Špaldový štrúdl s jablky
    </h2>
    <div class="recept obsah">
 <p>
  „Štrúdl je klasika snad v každé domácnosti a každá hospodyňka má svůj oblíbený recept, svůj rukopis. Já jsem vyzkoušela spoustu receptů, protože mám ráda špaldovou mouku, tak se ji snažím dávat místo klasické. Baví mě experimentovat a zjednodušovat. Vždyť i naše babičky si vystačily s pár věcmi ze špajzu a dokázaly péct výborně. Můj oblíbený recept je pouze z mouky, zakysané smetany a másla. V zadání je ale upéct závin z listového těsta. Tak jsem si upravila jeden, který jsem si našla v kuchařce. Chuťově byl výborný, a protože je to neutrální těsto, upekla jsem z něj i slaný závin se zelím a uzeným.“
 </p>
 <blockquote>
  <h6>
   Máslové těsto
  </h6>
  <p>
   250 g másla
   <br/>
   100 g hladké špaldové mouky
  </p>
 </blockquote>
 <blockquote>
  <h6>
   Vodové těsto
  </h6>
  <p>
   75 ml vody
   <br/>
   150 g hladké špaldové mouky
   <br/>
   1 žloutek
   <br/>
   lžíce octa
   <br/>
   špetka soli
  </p>
 </blockquote>
 <blockquote>
  <h6>
   Náplň
  </h6>
  <p>
   500 g strouhaných jablek
   <br/>
   100 až 150 g cukru
   <br/>
   lžička mleté skořice
   <br/>
   50 g hrozinek naložených v rumu
   <br/>
   80 g pražených ořechů
   <br/>
   rozpuštěné máslo
   <br/>
   strouhanka na posyp těsta před pokládáním jablíček
  </p>
 </blockquote>
 <p>
  Nejdříve si zpracujeme máslové těsto. Dohromady zapracujeme mouku s máslem a dáme do sáčku do chladna.
 </p>
 <p>
  Potom si smícháme všechny suroviny na tzv. vodové těsto. Když máme udělaný bochánek, tak si ho vyválíme na obdélník. Tukové těsto si také vyválíme a položíme na obdélník z druhého těsta. Přehneme rohy k sobě a válíme do tenka, aby se vše spojilo. Pak těsto překládáme a stále válíme. Postup opakujeme několikrát, až bude vše zapracované.
 </p>
 <p>
  Vyválíme si tenký plát, potřeme ho máslem, posypeme strouhankou a navrstvíme strouhaná, či krájená jablíčka. Posypeme cukrem se skořicí, můžeme přidat hrozinky v rumu a ořechy. Zavineme a dáme na plech vyložený pečícím papírem a pečeme v troubě na 190 °C dozlatova.
 </p>
 <p>
  Po vychladnutí pocukrujeme práškovým cukrem a servírujeme.
 </p>
 <blockquote>
  <h6>
   Poznámky
  </h6>
  <p>
  </p>
 </blockquote>
 <p>
  Štrúdl s jablíčky je můj nejmilejší pekařský výrobek a měla by si ho vyzkoušet každá
 </p>
 <p>
  hospodyňka. Opět se na něm můžeme realizovat, záleží, jaké těsto zvolíme, záleží
 </p>
 <p>
  na druhu jablíček (já miluji jablíčka ze zahrádky, žádné nablýskané krasavce z
 </p>
 <p>
  marketu, ale úplně obyčejná a šťavnatá), někdo dává hrozinky, někdo oříšky, určitě
 </p>
 <p>
  ale nesmí chybět skořice. Já navíc každý upečený štrúdl potřu (hned po vytažení z
 </p>
 <p>
  trouby) rozpuštěným máslem s rumem. Závin je vláčnější, chutnější a voňavější.
 </p>
</div><img src="../temp/61/img0.jpg" width=33% /><img src="../temp/61/img1.jpg" width=33% /><img src="../temp/61/img2.jpg" width=33% />
    </body>
    </html>
    