
    <html>
    <head>
    <title>
    Věnec kořeněný hřebíčkem a muškátovým oříškem
    </title>
    </head>
    <body>
    <h2>
    Věnec kořeněný hřebíčkem a muškátovým oříškem
    </h2>
    <div class="recept obsah">
 <p>
  <i>
   „
  </i>
  U nás se velikonoční věnec nepeče. Pečeme nádivku a beránka. Věnec bych raději pekl slaný. Nicméně něco na tom věnci je. Je jednoduchý na přípravu a jestliže máte rádi vánočku a mazanec, budete mít rádi i tenhle věnec. Uřízněte si plátek nebo dva, do hrnku nalijte horkou čokoládu, sedněte si do oblíbeného křesla a bude vám nejlíp na celém světě.“
 </p>
 <blockquote>
  <h6>
   Těsto
  </h6>
  <p>
   1 kg hladké mouky
   <br/>
   5 žloutků
   <br/>
   80 g cukru
   <br/>
   kůra z 1 citrónu
   <br/>
   100 g másla
   <br/>
   8 g soli
   <br/>
   špetka mletého hřebíčku a muškátového oříšku
   <br/>
   ½ l teplého plnotučného mléka
   <br/>
   2 sáčky sušeného droždí
   <br/>
   citronový tymián
   <br/>
   mandlové lupínky na posypání
   <br/>
   bylinky na dekoraci
  </p>
 </blockquote>
 <p>
  Smícháme všechny sypké složky. Zahřejeme mléko s máslem, na cca tělesnou teplotu a rozmícháme. Vše smícháme a ze všeho uděláme těsto, do kterého dáme trochu citronového tymiánu. Přikryté těsto necháme vykynout na teplém místě.
 </p>
 <p>
  Těsto rozdělíme na 3 stejné části, z nich vyválíme
  <i>
   „
  </i>
  hady“ a zapleteme je jako cop ze tří pramenů. Celý cop stočíme dokola a zkusíme co nejnenápadněji spojit. Pokud chceme, můžeme do věnce na dvou místech ze shora zamáčknout celé syrové vejce tak, aby ho polovina trčela z těsta ven. Necháme opět chvíli přikryté vykynout.
 </p>
 <p>
  Věnec potřeme rozšlehaným vajíčkem a posypeme mandlovými lupínky. Pečeme na 160 °C cca 20 minut.
 </p>
 <blockquote>
  <h6>
   Poznámky
  </h6>
  <p>
  </p>
 </blockquote>
 <p>
  Dodekorovat můžeme snítkami citronového tymiánu. Svojí vůní se k tomuto věnci náramně hodí.
 </p>
 <p>
  Na těsto, které kyne, nespěcháme. Správně vykynuté těsto je základem úspěchu.
 </p>
</div><img src="../temp/29/img0.jpg" width=33% /><img src="../temp/29/img1.jpg" width=33% /><img src="../temp/29/img2.jpg" width=33% />
    </body>
    </html>
    