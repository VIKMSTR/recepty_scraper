
    <html>
    <head>
    <title>
    Dort se želé
    </title>
    </head>
    <body>
    <h2>
    Dort se želé
    </h2>
    <div class="recept obsah">
 <p>
  „U nás dorty se želé nefrčí. Co ale frčí odjakživa, jsou koláče pokladené ovocem a zalité želatinou. Většinou jich je několik plechů a stejně to nestačí. Jako malý jsem kromě toho, že jsem ovoce ujídal, tak jsem ho na ty koláče i rovnal. Zřejmě docela úspěšně, protože jsem na to měl skoro monopol. Nebyl problém vytvořit řady, obrazce ani čísla. Dort pro tento úkol pojmu ale trošku jinak. Vymyslel jsem si lehký letní dort s nádechem exotiky. Dvě vrstvy korpusu pomazané tvarohovým krémem, na něm najdete příjemně nakyslou maracujovou želé vrstvu a na ní ovoce zalité v průzračném želé. A aby byl dojem z dovolené dokonalý, boky dortu posypeme nastrouhaným kokosem.”
 </p>
 <blockquote>
  <h6>
   Korpus
  </h6>
  <p>
   6 celých vajec
   <br/>
   210 g cukru krupice
   <br/>
   200 g hladké mouky
   <br/>
   špetka kypřícího prášku
  </p>
 </blockquote>
 <p>
  Cca 20 minut šleháme vejce s cukrem a poté jemně vmícháme hladkou mouku s kypřícím práškem. Vylijeme do připravené formy nebo ráfku a pečeme na 160 °C cca 40 minut.
 </p>
 <blockquote>
  <h6>
   Tvarohový lehký krém
  </h6>
  <p>
   500 g polotučného tvarohu
   <br/>
   200 g cukru moučka
   <br/>
   pravá vanilka
   <br/>
   6 plátků želatiny
   <br/>
   600 g smetany ke šlehání
  </p>
 </blockquote>
 <p>
  Vyšleháme smetanu s cukrem a dáme ji stranou. Rozšleháme tvaroh s vanilkou, potom přidáme rozpuštěnou teplou želatinu a smícháme s vyšlehanou smetanou.
 </p>
 <blockquote>
  <h6>
   Vrstva z ovocného pyré
  </h6>
  <p>
   250 ml ovocného pyré
   <br/>
   4 plátky želatiny
   <br/>
   voda
  </p>
 </blockquote>
 <p>
  V troše studené vody necháme nabobtnat plátky želatiny. Až plátky nabobtnají a změknou, dáme je (bez vody) do ohřáté ovocné šťávy (stačí cca 45 °C), jen aby se želatina rozpustila.
 </p>
 <blockquote>
  <h6>
   Svrchní želatinová vrstva
  </h6>
  <p>
   2 pytlíky práškové želatiny
   <br/>
   voda
  </p>
 </blockquote>
 <p>
  Postupujeme podle návodu na pytlíku :).
 </p>
 <blockquote>
  <h6>
   Ovoce
  </h6>
  <p>
   borůvky
   <br/>
   maliny
   <br/>
   ostružiny
   <br/>
   + kokos na posypání boků
  </p>
 </blockquote>
 <blockquote>
  <h6>
   Dokončení
  </h6>
  <p>
  </p>
 </blockquote>
 <p>
  Vychladlý korpus rozřízneme horizontálně na 2 poloviny. Spodní polovinu vložíme zpátky do formy, nebo ráfku a naneseme na něj vrstvu krému. Položíme zbylou polovinu a zase naneseme vrstvu krému. Trochu krému si necháme stranou, bude se nám ještě hodit na omazání boků dortu. Dort dáme vychladit.
 </p>
 <p>
  Podle postupu výše si připravíme a rozehřejeme ovocné želé a opatrně ho nalijeme na horní vrstvu krému. Můžeme si pomoct třeba lžící, ať nelijeme teplé želé rovnou proudem na krém.
 </p>
 <p>
  Opět dáme vychladit.
 </p>
 <p>
  Na ovocnou želé vrstvu naklademe ovoce, rozehřejeme si čiré želé a jemně zalijeme. A opět vychladíme.
 </p>
 <p>
  Teď už můžeme dort opatrně vyjmout z formy nebo ráfku, omažeme boky krémem, který jsme si dali stranou, a na krém nasypeme kokos.
 </p>
</div><img src="../temp/37/img0.jpg" width=33% /><img src="../temp/37/img1.jpg" width=33% /><img src="../temp/37/img2.jpg" width=33% />
    </body>
    </html>
    