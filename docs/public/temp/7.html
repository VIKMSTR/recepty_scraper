
    <html>
    <head>
    <title>
    Kakaová roláda s medem
    </title>
    </head>
    <body>
    <h2>
    Kakaová roláda s medem
    </h2>
    <div class="recept obsah">
 <p>
  „Protože jsem vášnivý včelař, chtěla jsem jeden výrobek věnovat medu, nebo včelám. Roláda vypadá celá jako včelka a zdobená je plástvemi z mléčné čokolády plněnými medem a jedlým plevelem. Recept na kakaovou roládu mám rodinný, krém osvědčený z pečení cupcakes. U rolády je důležité s těstem pracovat rychle a opatrně. Přílišným mícháním si z těsta vyženete vzduch a roláda pak není nadýchaná. Roládu pečeme prudce a krátce. Pokud si ji v troubě vysušíte, bude při stáčení praskat.“
 </p>
 <blockquote>
  <h6>
   Žlutá pasta
  </h6>
  <p>
   50 g rozměklého másla
   <br/>
   50 g moučkového cukru
   <br/>
   1 až 2 kapky gelového potravinářského barviva (žlutá)
   <br/>
   50 g bílků
   <br/>
   50 g polohrubé mouky
  </p>
 </blockquote>
 <p>
  V robotu třecí metlou utřeme máslo s moučkovým cukrem do konzistentní pasty, pak přidáme bílky, polohrubou mouku a žluté barvivo. Ještě chvilku třeme. Hotovou pastu rovnoměrně naneseme na pečicí hnědou fólii, nebo papír na pečení a projedeme hradbičkovou stěrkou. Přeneseme na plech a vložíme do mrazáku.
 </p>
 <blockquote>
  <h6>
   Kakaový piškot
  </h6>
  <p>
   5 vajec
   <br/>
   100 g polohrubé mouky
   <br/>
   2 rovné lžičky prášku do pečiva
   <br/>
   1 vrchovatá lžíce kakaa
   <br/>
   1 lžíce oleje
   <br/>
   1 lžíce vroucí vody
   <br/>
   100 g cukru krupice
  </p>
 </blockquote>
 <p>
  Vyšleháme bílky, žloutky vyšleháme s cukrem do pěny, přidáme vodu, olej, mouku s kakaem, kypřidlem a dobře promícháme. Nakonec vmícháme tuhý sníh ušlehaný z bílků.
 </p>
 <p>
  Těsto nalijeme na plech s proužky (vytažený z mrazáku), rovnoměrně rozetřeme a dáme péct do předehřáté trouby na 180 °C cca 10 minut. Hotový plát překlopíme na čistý pečicí papír, odloupneme fólii, povrch s proužky poprášíme moučkovým cukrem, překlopíme a svineme. Necháme chladnout a připravíme náplň.
 </p>
 <blockquote>
  <h6>
   Náplň
  </h6>
  <p>
   250 g mléčné čokolády 35%
   <br/>
   250 g tmavé čokolády alespoň 53%
   <br/>
   2 vysokoprocentní zakysané smetany
  </p>
 </blockquote>
 <p>
  Na náplň rozehřejeme čokoládu (kousek natřeme na bublinkovou fólii a dáme ztuhnout do ledničky), vymícháme ručně v hladký krém a jakmile je čokoláda vychladlá, vmícháme necelé dvě zakysané smetany. Dáme na chvilku do lednice ztuhnout a kousek si odložíme na zdobení.
 </p>
 <blockquote>
  <h6>
   Dokončení
  </h6>
  <p>
   jedlý plevel
   <br/>
   vlahý med
  </p>
 </blockquote>
 <p>
  Náplň natřeme na roládu, zavineme, celou zabalíme do alobalu a vložíme do lednice vychladit.
 </p>
 <p>
  Roládu ozdobíme dle momentální fantazie čokoládovými plástvemi s medem, jedlým plevelem a zbytkem krému.
 </p>
</div><img src="../temp/7/img0.jpg" width=33% /><img src="../temp/7/img1.jpg" width=33% /><img src="../temp/7/img2.jpg" width=33% />
    </body>
    </html>
    