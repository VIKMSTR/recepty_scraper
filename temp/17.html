
    <html>
    <head>
    <title>
    Domácí chléb se škvarky zadělávaný pivem
    </title>
    </head>
    <body>
    <h2>
    Domácí chléb se škvarky zadělávaný pivem
    </h2>
    <div class="recept obsah">
 <p>
  „Domácí chléb jsem poprvé vyzkoušela, když jsem v televizi viděla paní Jiřinku Bohdalovou, jaký krásný chleba upekla. Tak jsem zapsala její recept a pak vyzkoušela. Protože jsem ale prodávala v potravinách, tak chleba nebylo potřeba péct, byl k dispozici každý den čerstvý. Pak ale přišel čas, kdy jsem pečlivě sledovala, co jím a nejlepší bylo si vařit a péct sama. Takže začalo zkoušení nových receptů, dokonce jsem si na to koupila i domácí pekárnu. Jenže jak běžel čas, tak jsem zjistila, že nejvíce mě baví zadělat si těsto sama, aby byl tvar chleba pokaždé jiný, taková domácí křupavá hrouda. A protože si myslím, že babičky věděly, co je dobré, a že v jednoduchosti je krása, nejraději peču chleba se škvarky zadělávaný pivem.“
 </p>
 <blockquote>
  <h6>
   Těsto
  </h6>
  <p>
   500 g hladké chlebové mouky
   <br/>
   200 g žitné mouky
   <br/>
   1 celé pivo
   <br/>
   trochu vody
   <br/>
   40 g čerstvého droždí
   <br/>
   špetka celého kmínu
   <br/>
   špetka anýzu
   <br/>
   sůl
   <br/>
   cukr na kvásek
   <br/>
   250 g celých škvarků
  </p>
  <p>
   + hrubá sůl
  </p>
 </blockquote>
 <p>
  Do velké mísy si nasypeme mouky, smícháme se solí, kmínem, špetkou anýzu a uděláme důlek, do kterého nalijeme ohřáté pivo. Na to rozdrobíme droždí a zasypeme cukrem. Až vzejde kvásek, tak to všechno zapracujeme do hladkého těsta, nasypeme škvarky a necháme kynout. Pokud chceme, aby těsto rychleji vykynulo, můžeme si pod mísu s těstem dát misku s horkou vodou.
 </p>
 <p>
  Po vykynutí vyklopíme těsto na plech vyložený pečicím papírem, vysypaný moukou a lehce si rukama uděláme bochánek. Poté si namočíme ruce, chleba pohladíme, navlhčíme a posypeme hrubou solí a kmínem.
 </p>
 <p>
  Pečeme v troubě na 180 °C necelou hodinu. Necháme vychladnout.
 </p>
 <p>
  Chléb můžeme servírovat se škvarkovou pomazánkou.
 </p>
 <blockquote>
  <h6>
   Škvarková pomazánka
  </h6>
  <p>
   vanička umletých škvarků (250 g)
   <br/>
   2 lžíce hořčice
   <br/>
   2 až 3 cibule krájené najemno
   <br/>
   sůl a pepř
   <br/>
   3 vajíčka uvařená natvrdo
   <br/>
   3 až 4 ks zavařené okurky
  </p>
 </blockquote>
 <p>
  Do misky si dáme mleté škvarky, vajíčko nakrájíme nadrobno, cibuli také, zavařené
 </p>
 <p>
  okurky také, pak přidáme hořčici, sůl a pepř. Dáme vychladnout.
 </p>
</div><img src="../temp/17/img0.jpg" width=33% /><img src="../temp/17/img1.jpg" width=33% /><img src="../temp/17/img2.jpg" width=33% />
    </body>
    </html>
    