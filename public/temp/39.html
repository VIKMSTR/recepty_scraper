
    <html>
    <head>
    <title>
    Zamilovaný želé dort
    </title>
    </head>
    <body>
    <h2>
    Zamilovaný želé dort
    </h2>
    <div class="recept obsah">
 <p>
  „Ovocné dorty s želé moc nepřipravuji. Dcera má ráda vždy tu vysokou vrstvu ovoce (hlavně malin či jahod) zalitou v červeném želé. Recept pro tento soutěžní dort je poskládaný z mých receptů a variant, co běžně peču, jen je trošičku upravený. Korpus jsem nevolila moc vláčný a dala jsem i ořechy, aby se příliš nerozmočil pod želé vrstvou a vložila jsem i křupavou mezivrstvu opět s ořechy. Zdobení jsem zvolila trošku netradiční.“
 </p>
 <blockquote>
  <h6>
   Korpus
  </h6>
  <p>
   3 vejce pokojové teploty
   <br/>
   114 g polohrubé mouky
   <br/>
   50 g jemně mletých ořechů (např. vlašských)
   <br/>
   108 g cukru krupice
   <br/>
   1 vanilkový cukr (esence)
   <br/>
   48 g oleje
   <br/>
   48 g vody
   <br/>
   12 g mléka
   <br/>
   kapička rumu
   <br/>
   ½ prášku do pečiva
   <br/>
   malá špetička soli
   <br/>
   olej na vystříkání ráfku
  </p>
 </blockquote>
 <p>
  Zapneme troubu na 180 °C a navážíme si všechny suroviny. Vyšleháme bílky s pár zrnky soli a kapičkou vody do pěny, zašleháváme postupně cukr a přidáváme žloutky po jednom. Na nízké otáčky zašleháme olej, mléko a esenci. Nakonec ručně nebo na nejmenší otáčky pomalu zašleháme mouku s práškem do pečiva a ořechy. Nalijeme do ráfku a dáme péct na cca 20 až 30 minut. Mezitím si připravíme krém.
 </p>
 <blockquote>
  <h6>
   Krém
  </h6>
  <p>
   500 g měkkého tvarohu (lepší je ve vaničce)
   <br/>
   250 ml smetany ke šlehání
   <br/>
   sáček želatiny na ztužení krému nebo želatinového ztužovače
   <br/>
   1 dcl vody
   <br/>
   2 lžíce moučkového nebo vanilkového cukru
  </p>
 </blockquote>
 <p>
  Dáme nabobtnat želatinu na 10 minut do vody, poté ji rozpustíme za stálého míchání. Vždy postupujeme podle návodu na sáčku.
 </p>
 <p>
  Ušleháme si šlehačku a v samostatné míse také tvaroh s cukrem. Do rozpuštěné želatiny postupně zamícháme ušlehaný tvaroh a šlehačku, potom necháme směs trochu ztuhnout a připravíme si křupavou mezivrstvu.
 </p>
 <blockquote>
  <h6>
   Křupavá mezivrstva
  </h6>
  <p>
   100 g bílé čokolády
   <br/>
   100 g plátků mandlí
  </p>
 </blockquote>
 <p>
  Rozpustíme si bílou čokoládu, vmícháme do ní plátky mandlí, nalijeme pak na vychladlý korpus a dáme na chvilku vychladit.
 </p>
 <p>
  Krém nalijeme na ořechový korpus uzavřený v dortové formě vyložený potravinovou fólií, na které máme křupavou vrstvu a dáme vychladit. Plát se snažíme udělat co nejtenčí. Další krok je příprava ovoce, rozpuštěné čokolády a želé.
 </p>
 <blockquote>
  <h6>
   Ostatní
  </h6>
  <p>
   želatina
   <br/>
   100 g hořké čokolády na malování obrázku
   <br/>
   několik čerstvých jahod (cca 3 až 4 ks)
   <br/>
   150 g červeného rybízu (alternativně malin)
   <br/>
   150 g ostružin
  </p>
 </blockquote>
 <p>
  Připravíme si želatinu (max. zahřátí je 80 °C) a pak ji necháme vychladit.
 </p>
 <p>
  Na přípravu obrázku je čas, než želatina dostane správnou hustotu. Namalujeme obrázek – dva obličeje proti sobě, co se chtějí líbat. Vlásky jim uděláme z ovoce (kluk ostružiny, dívka rybíz). Z jahod vykrájíme nožem, nebo vykrajovátkem srdíčka, která dáme mezi ně. Vše zalijeme želatinou a opět necháme vychladit.
 </p>
 <blockquote>
  <h6>
   Na dekoraci
  </h6>
  <p>
   150 g bílé čokolády
   <br/>
   100 g mandlových lupínků
  </p>
 </blockquote>
 <p>
  Nakonec vyndáme dort z ráfku, začistíme, přendáme na servírovací tác a případně dozdobíme po obvodu rozpuštěnou bílou čokoládou a mandlemi.
 </p>
</div><img src="../temp/39/img0.jpg" width=33% /><img src="../temp/39/img1.jpg" width=33% /><img src="../temp/39/img2.jpg" width=33% />
    </body>
    </html>
    