
    <html>
    <head>
    <title>
    Máslový věnec
    </title>
    </head>
    <body>
    <h2>
    Máslový věnec
    </h2>
    <div class="recept obsah">
 <p>
  „U nás se na Velikonoce připravuje tradiční beránek, mazance a jidáše. Velikonoční věnec jsem nikdy nesplétala. Dokonce ani babička mi k němu nepředala své zkušenosti. Ale s kynutým těstem pracuji ráda. Je to takový akční film, nikdy nevíte, co z té trouby vytáhnete za gigant, placku nebo v ideálním případě krásné nadýchané dílo.“
 </p>
 <blockquote>
  <h6>
   Máslový věnec
  </h6>
  <p>
   600 g hladké mouky
   <br/>
   140 g cukru krupice
   <br/>
   250 ml mléka
   <br/>
   30 g droždí
   <br/>
   2 vejce (1 na potření)
   <br/>
   120 g rozpuštěného másla
   <br/>
   1 čajová lžička soli
   <br/>
   citronová kůra
  </p>
  <p>
   + zdobení (rum, hrst hrozinek, hrst mandlí)
  </p>
 </blockquote>
 <p>
  Droždí a lžičku cukru utřeme do tekuté podoby, přidáme trošku vlažného mléka a necháme vzejít. Mouku smícháme se solí, citronovou kůrou, přidáme 1 vejce, vlažné mléko, zbytek cukru a rozpuštěné máslo. Mícháme, dokud se těsto nelepí (popř. přidáme mouku) a necháme hodinu vykynout.
 </p>
 <p>
  Po vykynutí si uděláme 3 stejné díly (kolem 320 g), spleteme je do copu a dáme na plech s papírem kolem skleničky obalené alobalem.
 </p>
 <p>
  Věnec potřeme vajíčkem a dozdobíme spařenými a oloupanými mandlemi a rozinkami předem namočenými v rumu. Necháme ještě asi 20 minut kynout a dáme péct na 200 °C cca 10 minut, poté stáhneme teplotu na 150 °C a dopékáme ještě asi 30 až 35 minut do „světle hněda“.
 </p>
 <p>
  Vychladlý věnec přemístíme na podnos, posypeme moučkovým cukrem a dozdobíme dle fantazie.
 </p>
</div><img src="../temp/26/img0.jpg" width=33% /><img src="../temp/26/img1.jpg" width=33% /><img src="../temp/26/img2.jpg" width=33% />
    </body>
    </html>
    