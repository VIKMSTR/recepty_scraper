
    <html>
    <head>
    <title>
    Tradiční mramorovaná bábovka
    </title>
    </head>
    <body>
    <h2>
    Tradiční mramorovaná bábovka
    </h2>
    <div class="recept obsah">
 <p>
  „Tohle je klasická nedělní bábovka od babičky. Nejlepší je s čajem nebo kávičkou. Povede se pokaždé. Nádherně voní máslem a smetanou. Původně jsem chtěla použít recept na super bábovku z černého piva a čokoládovou omáčkou, ale bohužel tu bych za určený čas nestihla.“
 </p>
 <blockquote>
  <p>
   6 vajec
   <br/>
   300 g krupicového cukru
   <br/>
   180 g másla + na vymazání formy
   <br/>
   250 ml smetany
   <br/>
   1 sáček vanilinového cukru
   <br/>
   450 g hrubé mouky + trochu na vysypání formy
   <br/>
   1 sáček prášku do pečiva
   <br/>
   3 lžíce kakaa
   <br/>
   moučkový cukr na poprášení
  </p>
 </blockquote>
 <p>
  Vymažeme a vysypeme formu. Předehřejeme troubu na 180 °C, horkovzdušnou na 160 °C. Oddělíme žloutky od bílků a žloutky utřeme s cukrem. Přidáme změklé máslo a mléko nebo smetanu. V jiné misce ušleháme tuhý sníh z bílků. Prášek do pečiva smícháme s vanilinovým cukrem a moukou. Sníh a mouku pak opatrně zamícháme do žloutkové směsi.
 </p>
 <p>
  Polovinu těsta vlijeme do formy a zbytek obarvíme kakaem a nalejeme na světlé těsto. Pečeme asi hodinu. Bábovku vyjmeme z trouby a necháme chvíli chladnout ve formě. Pak ji vyklopíme a dáme vychladnout na mřížku. Následně pocukrujeme.
 </p>
</div><img src="../temp/75/img0.jpg" width=33% /><img src="../temp/75/img1.jpg" width=33% /><img src="../temp/75/img2.jpg" width=33% />
    </body>
    </html>
    