
    <html>
    <head>
    <title>
    Řemeslný chléb s ořechy, medem a brusinkami
    </title>
    </head>
    <body>
    <h2>
    Řemeslný chléb s ořechy, medem a brusinkami
    </h2>
    <div class="recept obsah">
 <p>
  „Doma peču chléb pouze já. Zatím by se to ale dalo spočítat na prstech jedné ruky. Ale pokud ho upeču a rozdám rodině, tak už jiný nechtějí. Stačí ho naplnit ořechy, bylinkami a pokaždé si můžeme pochutnat na jiné variantě. Nad domácí chléb prostě není.“
 </p>
 <blockquote>
  <h6>
   Těsto
  </h6>
  <p>
   450 g hladké mouky
   <br/>
   ¾ kostičky droždí
   <br/>
   2 čajové lžičky soli
   <br/>
   ½ šálku sušených brusinek
   <br/>
   ½ šálku vlašských ořechů
   <br/>
   1,5 šálku vlažné vody
   <br/>
   2 polévkové lžíce medu
  </p>
 </blockquote>
 <p>
  Mouku a sůl dáme do robota, promícháme, rozdrobíme droždí, přidáme vodu, brusinky, ořechy, med a vypracujeme nelepivé těsto. Dle potřeby přidáme mouku a na vále vypracujeme. Přemístíme ho do moukou vysypané zapékací mísy (ošatky), přikryjeme a necháme asi 30 minut kynout.
 </p>
 <p>
  Poté ještě jednou vypracujeme, vytvarujeme chléb a dáme znovu do zapékací mísy (ještě asi 15 až 20 minut) kynout. Po dokynutí překlopíme na plech s pečicím papírem a necháme ještě chvilku kynout. Povrch rozřežeme žiletkou do zvolené dekorace, potřeme vodou se solí a dáme péct do předehřáté trouby na 200 °C cca 40 minut. Do spodní části trouby vložíme nádobu s vodou.
 </p>
 <p>
  Chléb můžeme servírovat s bylinkovým máslem.
 </p>
 <blockquote>
  <h6>
   Bylinkové máslo
  </h6>
  <p>
   125 g změklého másla
   <br/>
   směs čerstvých bylinek (petrželka, pažitka, tymián, medvědí česnek)
   <br/>
   špetka soli
  </p>
 </blockquote>
 <p>
  Máslo smícháme s nasekanými bylinkami a osolíme. Do potravinářské folie zabalíme kousek hotového másla a natlačíme do libovolného vykrajovátka na cukroví. Uhladíme a dáme ztuhnout do lednice.
 </p>
 <p>
  Po ztuhnutí máslo nakrájíme na plátky a krajíc chleba dozdobíme.
 </p>
</div><img src="../temp/13/img0.jpg" width=33% /><img src="../temp/13/img1.jpg" width=33% /><img src="../temp/13/img2.jpg" width=33% />
    </body>
    </html>
    