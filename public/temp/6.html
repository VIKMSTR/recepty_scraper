
    <html>
    <head>
    <title>
    Ořechová roláda
    </title>
    </head>
    <body>
    <h2>
    Ořechová roláda
    </h2>
    <div class="recept obsah">
 <p>
  „Když si vzpomenu na svoji první roládu, tak se musím pousmát. Po upečení jsem si řekla, že už žádnou dělat nikdy nebudu. Jenže když jsem pak slyšela kamarádky, jak s lehkostí rolády pečou, nedalo mi to, a šla jsem si to zkusit znovu. A hurá, zdařilo se. Je spoustu receptů a kombinací, já mám ráda i slané rolády. Krásné a chutné jsou ty s ovocem, když se rozkrojí a v řezu tvoří barevnou mozaiku. Líbí se mi, když roláda vznikne na základě známého receptu. Už jsem dělala punčovou roládu, tiramisu roládu a teď naposledy štafetovou roládu. Zbyly mi z pečení bílky a tak jsem je chtěla zpracovat. Prolétla jsem spoustu časopisů s recepty, které sbírám od mládí a našla jsem jednoduchý a chutný recept. Jen krém bych příště udělala tmavý, aby vynikl. Možná by stačilo rozetřít pod kávový krém ještě čokoládový.“
 </p>
 <blockquote>
  <h6>
   Piškot
  </h6>
  <p>
   8 bílků
   <br/>
   200 g moučkového cukru
   <br/>
   špetka soli
   <br/>
   120 g hladké mouky
   <br/>
   80 g mletých ořechů
  </p>
 </blockquote>
 <p>
  Ušleháme si bílky se solí dotuha, přidáme cukr, pak zlehka ořechy s moukou, kypřícím práškem a namažeme na plech vyložený pečicím papírem. Pečeme na 180 °C cca 20 minut. Poté vyndáme z trouby, necháme chvilku vychladnout a srolujeme do rolády.
 </p>
 <blockquote>
  <h6>
   Kávovo-rumový krém
  </h6>
  <p>
   ½ l mléka
   <br/>
   2 ks vanilkového pudinku
   <br/>
   cukr
   <br/>
   250 g másla
   <br/>
   mletá káva spařená v horké vodě
   <br/>
   rum
  </p>
 </blockquote>
 <p>
  V mléce svaříme pudink, máslo utřeme s cukrem, přidáme vychlazený pudink, spařenou kávu a rum.
 </p>
 <blockquote>
  <h6>
   Čokoládový krém
  </h6>
  <p>
   250 ml šlehačky
   <br/>
   250 g čokolády na vaření
  </p>
 </blockquote>
 <p>
  Ohřejeme si šlehačku, ale nevaříme, rozpustíme v ní čokoládu a mícháme do zhoustnutí.
 </p>
 <blockquote>
  <h6>
   Dokončení
  </h6>
  <p>
   ořechy
   <br/>
   čokoládová poleva
   <br/>
   kokos
   <br/>
   marcipán
  </p>
 </blockquote>
 <p>
  Roládu rozvineme a pomažeme nejdříve čokoládovým krémem a pak kávovým. Poté ji opatrně zavineme a dáme do ledničky. Po zatuhnutí ji opět pomažeme krémem.
 </p>
 <p>
  Boky ozdobíme kokosem, drcenými oříšky a nahoře roládu ozdobíme pomocí zdobicího sáčku krémem a čokoládovou polevou. Můžeme ozdobit i květy z marcipánu.
 </p>
</div><img src="../temp/6/img0.jpg" width=33% /><img src="../temp/6/img1.jpg" width=33% /><img src="../temp/6/img2.jpg" width=33% />
    </body>
    </html>
    