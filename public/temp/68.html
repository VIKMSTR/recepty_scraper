
    <html>
    <head>
    <title>
    Bábovka s čokoládovo-karamelovou polevou
    </title>
    </head>
    <body>
    <h2>
    Bábovka s čokoládovo-karamelovou polevou
    </h2>
    <div class="recept obsah">
 <p>
  „Bábovky mě fascinovaly od dětství. První, co jsem v životě upekl, byla právě šlehačková bábovka a to už někdy ve 2. třídě. Postupem času jsem sesbíral více a více receptů, které sem propojil. Po vytunění receptu jsem začal řešit tvar samotné bábovky, bohužel po babičce nemám keramickou formu. Nakonec jsem objevil formu, kterou miluji, a věřím, že se stane rodinným dědictvím pro další generace.”
 </p>
 <blockquote>
  <h6>
   Těsto
  </h6>
  <p>
   máslo a kokos na vysypání formy
   <br/>
   6 vajec
   <br/>
   280 g másla
   <br/>
   280 g moučkového cukru
   <br/>
   250 ml smetany ke šlehání 33%
   <br/>
   360 g polohrubé mouky
   <br/>
   1 sáček vanilinového cukru
   <br/>
   100 g sekaných nesolených pistácií
   <br/>
   1 sáček prášku do pečiva bez fosfátů
   <br/>
   150 g mléčné čokolády
   <br/>
   30 g kakaa
   <br/>
   2 ks pistáciového pudinku
  </p>
 </blockquote>
 <blockquote>
  <h6>
   Poleva
  </h6>
  <p>
   150 g cukru krupice
   <br/>
   75 g změklého másla
   <br/>
   150 g smetany ke šlehání 33%
   <br/>
   150 g čokolády minimum kakaa 65%
  </p>
 </blockquote>
 <blockquote>
  <h6>
   Zdobení
  </h6>
  <p>
   maliny sušené mrazem
   <br/>
   sekané nesolené pistácie
  </p>
 </blockquote>
 <p>
  Velkou bábovkovou formu vymažeme a vysypeme, troubu předehřejeme na 180/160 stupňů. Ve větší misce smícháme máslo s polovinou cukru a utřeme doběla. Za stálého míchání elektrickým šlehačem přidáváme žloutky, pak snížíme rychlost a přilijeme smetanu. Krátce prošleháme. Mezitím opražíme pistácie na suché pánvi.
 </p>
 <p>
  V jiné misce vyšleháme do tuha bílky se zbytkem cukru a vanilinovým cukrem. Zhruba polovinu sněhu smícháme s máslovo-vaječnou hmotou, přisypeme mouku prosátou s kypřicím práškem, promícháme a pak zlehka přidáme zbytek bílků.
 </p>
 <p>
  Těsto rozdělíme na dvě poloviny. Do jedné poloviny přidáme prosáté kakao. Do druhé poloviny zamícháme pistáciový pudink a opražené pistácie. Do formy lijeme tak, aby střed byl zelený. Pečeme asi 40 minut přikryté alobalem, poté ještě asi 15 minut bez alobalu.
 </p>
 <p>
  Čokoládovo-karamelovou polevu připravíme na nepřilnavé pánvi, zkaramelizujeme cukr do pěny, přidáme kousky másla a nakonec nalijeme smetanu. Krátce promícháme a odstavíme z plotny. Vzniklým karamelem zalijeme kousky čokolády a vymícháme do hladké hmoty.
 </p>
 <p>
  Bábovku zalijeme čokoládovým krémem, ozdobíme sekanými pistáciemi a sušenými malinami.
 </p>
</div><img src="../temp/68/img0.jpg" width=33% /><img src="../temp/68/img1.jpg" width=33% /><img src="../temp/68/img2.jpg" width=33% />
    </body>
    </html>
    