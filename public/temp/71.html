
    <html>
    <head>
    <title>
    Citronovo-tvarohová bábovka
    </title>
    </head>
    <body>
    <h2>
    Citronovo-tvarohová bábovka
    </h2>
    <div class="recept obsah">
 <p>
  „Recept na citronovo-tvarohovou bábovku jsem kdysi našla doma v kuchařce, kde je úplně všechno. Receptem na bramborovou kaši počínaje a pečenou husou konče. Maličko jsem si ho postupem času upravila tak, aby byl fakt vymazlenej.“
 </p>
 <blockquote>
  <p>
   225 g polohrubé mouky
   <br/>
   140 g mandlové mouky
   <br/>
   100 g bio kokosu
   <br/>
   2 lžičky bio kypřícího prášku
   <br/>
   2 bio citróny
   <br/>
   4 vejce
   <br/>
   100 g krystalového cukru
   <br/>
   100 g moučkového cukru
   <br/>
   200 g másla či kokosového oleje
   <br/>
   250 g plnotučného tvarohu
  </p>
 </blockquote>
 <p>
  Tvaroh a vejce by měli mít pokojovou teplotu. Rozpustíme máslo a horkovzdušnou troubu předehřejeme na 160 °C. Smícháme mouky s práškem do pečiva a prosijeme je. Přidáme kokos. Nastrouháme kůru z citrónu a vymačkáme šťávu.
 </p>
 <p>
  Vejce rozdělíme na bílky a žloutky. Žloutky smícháme s tvarohem, máslem, citrónovou kůrou a moučkovým cukrem.
 </p>
 <p>
  Vyšleháme bílky nejprve s 1/3 cukru krystal, postupně přidáváme zbytek cukru a šleháme do pevného sněhu. Zašleháme citrónovou šťávu.
 </p>
 <p>
  Tvarohovo-žloutkovou směs přidáme k suchým surovinám a promícháme.
 </p>
 <p>
  Po 1/3 přidáváme sníh. Těsto vylejeme do vymazané a vysypané formy a pečeme asi 50–60 minut. Vyklopíme a pocukrujeme.
 </p>
 <p>
  „Kdo by doma nepekl bábovku? Myslím, že jeden z prvních moučníků, kterého by se něměl bát kdejaký začínající pekaříček. Tahle je léty ověřená a postupem času vymazlená. Polohrubou mouku můžete zaměnit za hladkou. Mandlová mouka dodá bábovce zvláštní chuť až exkluzivitu. Tvaroh dodá bábovce hutnost a ta chuť a vůně citronu… Kdo by odolal? Je to moje nejoblíbenější bábovka. Můžeme samozřejmě ½ těsta obarvit kakaem a udělat bábovku mramorovanou. Každá bábovka je trochu suchá, pokud není ozvláštěna náplní, proto dobrá káva či čaj… taky cítíte tu pohodu a klid nedělního odpoledne?“
 </p>
</div><img src="../temp/71/img0.jpg" width=33% /><img src="../temp/71/img1.jpg" width=33% /><img src="../temp/71/img2.jpg" width=33% />
    </body>
    </html>
    