
    <html>
    <head>
    <title>
    Linecký koláč ze škvarkového těsta
    </title>
    </head>
    <body>
    <h2>
    Linecký koláč ze škvarkového těsta
    </h2>
    <div class="recept obsah">
 <p>
  „Nikdy jsem nemohl přijít na chuť škvarkům. Moje babička říkávala, že dávají koláčům křehkost a vláčnost a použila na mě poměrně chytrý trik. Škvarky! Nemohl jsem její lsti uvěřit, ale pravdou bylo, že jsem si koláč tak zamiloval, že veškeré předsudky a nechuť vůči škvarkům vymizely.”
 </p>
 <blockquote>
  <h6>
   Koláč
  </h6>
  <p>
   300 g moučkového cukru
   <br/>
   500 g hladké mouky
   <br/>
   200 g škvarků
   <br/>
   200 g pikantní marmelády (rybízové kvalitní, aby v ní nebylo moc cukru)
   <br/>
   1 vejce
   <br/>
   1 lžíce rozpuštěného másla
   <br/>
   2 lžíce sádla
   <br/>
   1 kypřící prášek do pečiva
   <br/>
   1 lžička skořice
   <br/>
   8 lžic polotučného mléka
  </p>
 </blockquote>
 <p>
  Jako první si pomeleme najemno škvarky v mlýnku na maso. Poté do nich zapracujeme sádlo a rozpuštěné máslo. Do směsi přidáme sypké ingredience – cukr, mouku, prášek do pečiva a skořici. Jakmile je těsto dobře promíchané, přimícháme mléko a vejce. Těsto musí být po vypracování hladké a nesmí lepit. Zabalíme ho do potravinové fólie a necháme v lednici odpočinout minimálně hodinu.
 </p>
 <p>
  Oddělíme si dvě třetiny těsta, které vyválíme do velikosti koláčové formy a opatrně ho do ní vložíme. Kraje lehce stlačíme prsty.
 </p>
 <p>
  Těsto propícháme vidličkou a následně pomažeme pikantní marmeládou. Zbylou část těsta vyválíme, rozkrájíme a poklademe přes celý koláč tak, abychom vytvořili zdobení a upleteme ze tří pramenů copánek, který poklademe kolem celé formy.
 </p>
 <p>
  V předehřáté troubě pečeme na 180 °C zhruba 25 až 30 minut. Koláč nezapomínáme během pečení průběžně hlídat.
 </p>
</div><img src="../temp/46/img0.jpg" width=33% /><img src="../temp/46/img1.jpg" width=33% /><img src="../temp/46/img2.jpg" width=33% />
    </body>
    </html>
    