
    <html>
    <head>
    <title>
    Linecký koláč s hruškami a marcipánem
    </title>
    </head>
    <body>
    <h2>
    Linecký koláč s hruškami a marcipánem
    </h2>
    <div class="recept obsah">
 <p>
  „Mřížkový koláč jsem nedělala již hodně dlouho. Spíše v začátcích mého pečení. Kombinovala jsem ho s různým ovocem. U nás hlavně domácí jablka, hrušky či třešně. Když už, tak ho peču spíše v létě. Je totiž takový osvěžující a k letnímu období se bezvadně hodí. V zimě je výborná kombinace jablek či právě hrušek společně se skořicí. To potom voní celý dům. Ráda zkouším i neobvyklé druhy těst, jako třeba ze třtinového cukru či slanou verzi. Upřímně jsem těmto typům koláče nepřišla ještě úplně na kloub. Pokaždé se mi u nich něco nevydaří. Tvrdší těsto, nedopečená náplň, kraje se nehezky spečou a slezou z okrajů formy... Asi jsem objevila další typ na kurz sebezdokonalení se v pečení.“
 </p>
 <blockquote>
  <h6>
   Koláč
  </h6>
  <p>
   5 větších hrušek (polotvrdých)
   <br/>
   450 g hladké mouky
   <br/>
   260 g másla
   <br/>
   5 až 6 polévkových lžic studené vody
   <br/>
   1 a ½ polévkové lžíce citronové šťávy
   <br/>
   250 g marcipánu
   <br/>
   3 polévkové lžíce meruňkového džemu
   <br/>
   1 polévková lžíce rumu
   <br/>
   1 polévková lžíce citronové šťávy
   <br/>
   špetka soli
  </p>
 </blockquote>
 <blockquote>
  <h6>
   Na potření
  </h6>
  <p>
   1 polévková lžíce meruňkového džemu
   <br/>
   ½ polévkové lžíce rumu
   <br/>
   ½ polévkové lžíce citronové šťávy
   <br/>
   strouhaný kokos (2–3 polévkové lžíce)
   <br/>
   moučkový cukr na podsypání marcipánu
   <br/>
   hladká mouka na vál
   <br/>
   mléko na potření
  </p>
 </blockquote>
 <p>
  V míse si pomocí prstů promícháme mouku s máslem. Až vytvoří hrubé drobty, přidáváme vodu a zpracováváme. Můžeme přemístit na vál a vypracujeme kompaktní těsto. Větší část těsta si rozválíme do kruhu, pomoučíme a ořízneme podle formy ale tak, aby bylo o pár cm navíc. Pomocí válečku přeneseme do formy a vtlačíme až ke krajům.
 </p>
 <p>
  Rozválíme si marcipán, podsypeme cukrem a umístíme doprostřed koláče, který propícháme vidličkou. Troubu předehřejeme na 220 °C.
 </p>
 <p>
  Oloupeme hrušky, nakrájíme na půlměsíčky a umístíme dokola po celém koláči, který posypeme kokosem, aby hrušky nepustily příliš šťávy. Ze zbylého těsta si vyválíme plát a z něj pomocí rádýlka nakrájíme proužky a poskládáme mřížku. Ze zbytku si potom pomocí nože vykrojíme lístky a pokládáme je na kraj koláče dovnitř. Doprostřed ještě vytvoříme lístky s bobulkami. Potřeme mlékem a dáme péct asi na 30 až 35 minut.
 </p>
 <p>
  Těsně před koncem si smícháme 1 polévkovou lžíci džemu, ½ polévkové lžíce rumu a ½ polévkové lžíce citronové šťávy a celý koláč potřeme. Necháme vychladnout a můžeme servírovat.
 </p>
</div><img src="../temp/43/img0.jpg" width=33% /><img src="../temp/43/img1.jpg" width=33% /><img src="../temp/43/img2.jpg" width=33% />
    </body>
    </html>
    