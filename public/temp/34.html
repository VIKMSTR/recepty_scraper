
    <html>
    <head>
    <title>
    Želé řezy s jahodami a borůvkami
    </title>
    </head>
    <body>
    <h2>
    Želé řezy s jahodami a borůvkami
    </h2>
    <div class="recept obsah">
 <p>
  „Když někde vidím tento dort, hrozně mi svou vůní připomene dětství a chvíle, kdy jsme na něj chodili s rodiči do cukrárny. Stával se hlavně odměnou za vysvědčení nebo sladkou tečkou za rodinným výletem. Babička dělá tyto řezy hlavně s jahodami a broskvemi. Je to taková česká retro klasika, která nikdy nezklame.“
 </p>
 <blockquote>
  <h6>
   Korpus
  </h6>
  <p>
   6 vajec
   <br/>
   250 g polohrubé mouky
   <br/>
   80 g vlašských ořechů
   <br/>
   220 g cukru krupice
   <br/>
   ½ vanilkového cukru
   <br/>
   80 ml oleje
   <br/>
   80 ml studené vody
   <br/>
   45 ml mléka
   <br/>
   ¾ prášku do pečiva
   <br/>
   špetka soli
  </p>
 </blockquote>
 <p>
  Na dno formy dáme pečicí papír a troubu zapneme na 200 °C.
 </p>
 <p>
  Nasekáme si najemno ořechy a oddělíme bílky od žloutků. Bílky vyšleháme s malinkou špetkou soli a se studenou vodou. Až bude sníh pevný, pomalu zašleháváme cukry. Do pěkně tuhého sněhu na nejnižších otáčkách postupně zašleháme opatrně po jednom žloutky, aby nám sníh nespadl a držel pořád stejný tvar. Potom pomalu zašleháme olej s mlékem. Ručně pak opatrně, a po troškách, vmícháváme mouku smíchanou s práškem a ořechy. Teplotu v troubě snížíme na 160 °C, těsto vylijeme do formy, rozetřeme a pečeme asi 40 minut.
 </p>
 <blockquote>
  <h6>
   Jahodový krém
  </h6>
  <p>
   3 jahody
   <br/>
   4 čajové lžičky cukru krupice
   <br/>
   moučkový cukr dle chuti
   <br/>
   190 g změklého másla
   <br/>
   125 g baleného tvarohu
  </p>
 </blockquote>
 <p>
  Mezitím, co se peče korpus, si rozkrájíme asi 3 jahody se 4 lžičkami cukru, chvilku povaříme, trošku rozmačkáme a necháme vychladnout. Vyšleháme máslo s trochou cukru moučka, zašleháme tvaroh a nakonec pomalu přišleháme jahodovou směs.
 </p>
 <blockquote>
  <h6>
   Mascarpone krém
  </h6>
  <p>
   500 g mascarpone
   <br/>
   1 balený tvaroh
   <br/>
   250 ml smetany ke šlehání (min. 33%)
   <br/>
   moučkový cukr dle chuti
  </p>
 </blockquote>
 <p>
  Mascarpone, tvaroh a šlehačku vyšleháme společně s moučkovým cukrem do krému a uložíme na chvilku do ledničky.
 </p>
 <blockquote>
  <h6>
   Ovoce
  </h6>
  <p>
   500 g jahod
   <br/>
   125 g borůvek
  </p>
 </blockquote>
 <blockquote>
  <h6>
   Želé
  </h6>
  <p>
   2 práškové želatiny (červené)
   <br/>
   300 ml vody
   <br/>
   2 polévkové lžíce levandulového sirupu
   <br/>
   2 polévkové lžíce cukru krystal
  </p>
 </blockquote>
 <blockquote>
  <h6>
   Čoko pásky
  </h6>
  <p>
   150 g tmavé čokolády
  </p>
 </blockquote>
 <p>
  Upečený korpus necháme chvilku zchladnout, odřežeme od krajů formy, sundáme ráfek a dort si dlouhým nožem prořízneme. Pokud máme nahoře nerovnosti, tak je seřízneme. Dort si vrátíme zpět do umytého ráfku a přemístíme na podložku. První plát potřeme krémem s jahodami, přiklopíme a přimáčkneme druhým plátem, který potřeme krémem z mascarpone. Poklademe podle fantazie pokrájenými jahodami a borůvkami a dáme na chvíli do lednice.
 </p>
 <p>
  Smícháme si 2 želatiny v prášku se 2 polévkovými lžícemi cukru a ještě si smícháme levandulový sirup s vodou. Do něj nasypeme želatinu s cukrem, pořádně rozmícháme, mícháme a vaříme asi 1 minutu. Za stálého míchání necháme zchladnout a ještě vlahou želatinou polijeme dort a dáme do lednice.
 </p>
 <p>
  Nastříháme si 3 pruhy pečicího papíru podle velikosti okraje (spíše vyšší). Rozpustíme si čokoládu, vyrobíme kornoutek z papíru a pomocí něho libovolně krouživými pohyby kreslíme čokoládou. Necháme malinko ztuhnout.
 </p>
 <p>
  Dort vyndáme z lednice, ořízneme a odstraníme ráfek. Čokoládové pásky přeneseme na boky dortu, přimáčkneme a dáme na chvilku do mrazáku, nebo do lednice. Poté opatrně sloupneme papíry a je hotovo.
 </p>
</div><img src="../temp/34/img0.jpg" width=33% /><img src="../temp/34/img1.jpg" width=33% /><img src="../temp/34/img2.jpg" width=33% />
    </body>
    </html>
    