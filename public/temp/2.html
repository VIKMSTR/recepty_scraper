
    <html>
    <head>
    <title>
    Chlebíčky podle Pavlíny
    </title>
    </head>
    <body>
    <h2>
    Chlebíčky podle Pavlíny
    </h2>
    <div class="recept obsah">
 <p>
  „Chlebíčky dělám už spoustu let, i když domácí veku jsem pekla poprvé. A protože ráda experimentuji a zkouším, dala jsem místo obyčejné hladké mouky špaldovou. Veka pak byla tmavší, ale chuťově vláčná a jemná. Pomazánky na chlebíčky nemám přesně dané. Vždy se snažím nahradit klasickou majonézu za něco lehčího. Moje rodina má ale ráda takzvané ‚Sloní žrádlo‘. Tento recept přinesla mamka z práce a nám se strašně líbil název. Další pomazánka je z mrkve, je odlehčená a i manžel, který od dětství mrkev nemusí, tak si tuto pomazánku dá s chutí. Nesmím ale moc mluvit o tom, že tam ta mrkev je. Další pomazánka je z rybiček. Mám ráda tuňáka, ale výborná je i z uzené makrely, což je trošku pracnější, než se to obere od kostí, maso je sušší, ale uzená chuť je v pomazánce jedinečná. A proč jsem zvolila rybičkovou? Je to vzpomínka na babičku, ke které jsme jezdili s rodiči každou neděli a ona dělala právě rybičkové chlebíčky.“
 </p>
 <blockquote>
  <h6>
   Špaldová veka
  </h6>
  <p>
   4 hrnky špaldové mouky (4× 250 ml)
   <br/>
   lžička soli
   <br/>
   lžička cukru
   <br/>
   3 lžíce rozpuštěného sádla
   <br/>
   hrnek vody (250 ml)
   <br/>
   sáček sušeného droždí
  </p>
  <p>
   + bílek na potření veky před pečením
  </p>
 </blockquote>
 <p>
  Do mísy si vysypeme mouku, přidáme sůl, sádlo, cukr, vodu a droždí. Všechny suroviny prohněteme v míse, dokud se těsto nelepí na stěny a poté necháme na teplém místě vykynout. Pokud spěcháme, těsto s miskou vložíme do teplé vody.
 </p>
 <p>
  Po vykynutí vysypeme směs na vál a připravíme na vyválení. Podsypeme moukou, vyválíme obdélníkový plát, rolujeme jako koberec a konce zastrčíme dovnitř. Nakonec potřeme bílkem a dáme péct na 190 °C cca půl hodiny.
 </p>
 <blockquote>
  <h6>
   Světlá veka
  </h6>
  <p>
   500 g hladké mouky
   <br/>
   20 g droždí
   <br/>
   20 g cukru
   <br/>
   půl lžičky soli
   <br/>
   3 lžíce oleje
   <br/>
   250 ml mléka
  </p>
 </blockquote>
 <p>
  Do mísy dáme mouku, přisypeme sůl. Ve vlažném mléce, s trochou cukru, si necháme
 </p>
 <p>
  vzejít kvásek z droždí. Ten pak přilijeme do mouky, přidáme olej a zbytek
 </p>
 <p>
  mléka. Vypracujeme vláčné těsto, které si dáme vykynout.
 </p>
 <p>
  Vyválíme si plát, který srolujeme do válečku, začistíme okraje, potřeme vodou a dáme upéct do
 </p>
 <p>
  zlatova.
 </p>
 <blockquote>
  <h6>
   Pomazánka „Sloní žrádlo“
  </h6>
  <p>
   300 g šunkového salámu
   <br/>
   4 kyselé okurky
   <br/>
   100 ml kečupu
   <br/>
   100 ml hořčice
   <br/>
   1dcl oleje
   <br/>
   lžíce worchesteru
   <br/>
   cukr
   <br/>
   sůl
   <br/>
   pepř
   <br/>
   100 ml majonézy
  </p>
  <p>
   + na ozdobení: šunka na tenko, vajíčko uvařené natvrdo, okurka, paprika, plátkový sýr, petržel kudrnka
  </p>
 </blockquote>
 <p>
  Do kastrolku si dáme olej, kečup, hořčici, worchester, cukr a vše svaříme tak, aby se suroviny spojily. Necháme vše vychladit a pak vmícháme majonézu. Do mísy si na hrubším struhadle nastrouháme salám a okurku, smícháme vše dohromady, osolíme, opepříme dle chuti a dáme vychladit.
 </p>
 <blockquote>
  <h6>
   Mrkvová pomazánka
  </h6>
  <p>
   4 mrkve
   <br/>
   200 g šunky nebo krabích tyčinek
   <br/>
   200 g žervé nebo lučiny
   <br/>
   zakysaná smetana
   <br/>
   pórek najemno (hrst)
   <br/>
   kudrnka (hrst)
   <br/>
   lžíce hořčice
   <br/>
   šťáva z citronu
   <br/>
   sůl
   <br/>
   bílý pepř
  </p>
  <p>
   + na ozdobení: tence nakrájená šunka, salám, plátkový sýr, okurka hadovka, pórek na tenké plátky (případně citron na tenký plátek, pomeranč, ananas...)
  </p>
 </blockquote>
 <p>
  Na jemném struhadle si nastrouháme mrkev, krabí tyčinky a přidáme najemno nakrájený pórek, kudrnku, hořčici, žervé nebo lučinu, termizovanou pomazánku, zakysanou smetanu, citron, sůl a bílý pepř. Vše promícháme a dáme do chladna.
 </p>
 <blockquote>
  <h6>
   Rybí pomazánka
  </h6>
  <p>
   2 plechovky tuňáka nebo maso z uzené makrely
   <br/>
   pomazánkové máslo nebo termizovaný sýr
   <br/>
   tvaroh
   <br/>
   100 g cibule najemno
   <br/>
   3 vajíčka uvařená natvrdo
   <br/>
   lžíce hořčice (může být i ostřejší)
   <br/>
   sůl
   <br/>
   pepř
  </p>
  <p>
   + na ozdobení: kornoutky ze suchého salámu (Herkules, Poličan), kyselá okurka, vajíčko natvrdo, pepř čtyřbarevný drcený
  </p>
 </blockquote>
 <p>
  Smícháme s vajíčkem najemno, cibulí najemno, pomazánkovým máslem nebo termizovaným sýrem, tvarohem, hořčicí (může být ostřejší), solí a pepřem. Poté dáme do chladna.
 </p>
</div><img src="../temp/2/img0.jpg" width=33% /><img src="../temp/2/img1.jpg" width=33% /><img src="../temp/2/img2.jpg" width=33% />
    </body>
    </html>
    